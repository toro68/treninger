Soneforsvar
– fra prinsipper til læringsmomenter
Innhold
Innledning.......................................................      3       Push-out .....................................................   39
                                                                               Pumping .....................................................    39
Å beskrive fotballspillet . ..............................             5       Sideforskyving og konsentrering
                                                                               i midtbaneleddet og det bakre leddet . .......                   43
Hvorfor vektlegger vi forsvarsspillet? . ......                        8       Å komme på rett side .................................           45
  Historisk bakteppe . ....................................            8       På rett side av ball vs. på rett side
  Rolleforståelse og rolleaksept . ..................                  9       av ball og motstander . ...............................          45
  Rolleferdigheter i angrep og forsvar ..........                      9       På rett side .................................................   46
  Å kunne ramma – sammen . ......................                     10       På rett side – i riktige posisjoner ................             46
  Hvordan sette sammen et lag? . ................                     10       På rett side – tidsnok . ................................        47
  Vi trenger flere «begge veier»-spillere . .....                     11       Må vi alltid komme på rett side
  Hvordan vinne fotballkamper? ...................                    11       i forsvarsspillet? . ........................................    48
  Godt forsvarsspill er en
  hedersbetegnelse . .....................................            11   Presshøyde og samstemthet . .....................                    49
                                                                             En dreining i det høye presset? .................                  49
Soneforsvar – hva, hvordan og hvorfor? . .                            12     Hindre gjennombrudd – opphold –
  Fotballens sjel ............................................        12     vinne ball ....................................................    50
  Spillestil ......................................................   13     Fra angrep til forsvar eller bare
  Innlæring ....................................................      13     når presset glipper – oppholde ..................                  50
  Forholdet mellom prinsipper                                                Høyt press for å tvinge fram langt
  og læringsmomenter ..................................               15     målspark eller utspill . .................................         53
  Soneforsvar kontra markeringsforsvar . .....                        15     Angrepslaget setter i gang kort ..................                 54
  Tilpasninger i soneforsvaret .......................                17     Klassisk soneforsvar også i det
  Tempo i utførelse: Forflytningsevne . .........                     18     høye presset  . ............................................       55
                                                                             Planlagt lavere presshøyde .......................                 56
Soneforsvar på prinsippnivå .......................                   19     Planlagt lavt press . ....................................         57
  Konsentrering .............................................         19     Å bli spilt lave .............................................     58
  Dybde .........................................................     20
  Balanse ......................................................      21   Hindre mål . .................................................... 60
                                                                              Forsvarsarbeid før og ved innlegg ............. 60
Soneforsvarets retningslinjer og                                              Forsvarsarbeid for å nekte avslutning –
læringsmomenter . ........................................            23      eller håndtere avslutning ............................ 66
  Hvem er førsteforsvarer (1F)? ...................                   23
  Leding . .......................................................    25   Kvalitet i førsteforsvarerrollen –
  Andreforsvareren (2F) – sikring .................                   31   typiske spillsituasjoner ................................ 68
  Kommunikasjon fra spillere i leddet bak ....                        32
  Kommunikasjon generelt ...........................                  33   Avrunding ...................................................... 72
  Offsideregelen – forsvarslagets hjelper .....                       33
  Ballfører på vei mot eller allerede inne
  i vårt bakre ledd . ........................................        37




2
Innledning
Empiri viser at angrep prioriteres i treningsarbeidet i barne- og ungdomsfotballen.
Og i voksenfotballen. Og på toppnivå. Forsvarsarbeid må være like mye verdt som
angrepsarbeid på trening, i garderoben og i kamp. NFF ønsker å sette forsvaret i fokus.

Intensjonen er
• å skape forståelse for at et godt forsvarsspill er starten på de mest effektive angrep
• å skape forståelse for at den strukturelle dimensjonen av fotballspillet gir gode forut-
   setninger for å lykkes relasjonelt og individuelt
• å skape forståelse for at forsvarsspill er god ferdighetsutvikling individuelt,
   relasjonelt og strukturelt
• å vise at et godt forsvarsspill skaper et tøffere klima, og dermed et bedre klima
   for å utvikle angrepsferdigheter
• å forsterke at fotballforståelse utvikles i møte med spillsituasjonen




3
Vi benytter her figurer og animasjoner for å forsterke innholdet. Det er gjort et utvalg.
Utvalget kunne vært større, men verden er uendelig – og fotballen det samme.
Ingen spillsituasjoner er like. Det vi vet, er at lignende spillsituasjoner vil dukke opp
igjen. Og igjen. Og igjen.

En treners hverdag handler om å prioritere. Sagt på en annen måte:
Du må velge bort – her også. Bevisst. For å forsterke læringsprosessen hos spilleren,
spillerne og laget.

Du leser nå en oppfølger av heftet «Mot det ferdige spillet – fra nier til ellever».
Dette bør leses i forkant. Noe av innholdet gjentas her for at leseren skal få den rette
inngangen.

Stoffet er utviklet sammen med dyktige fagfolk i og utenfor NFF. Deres bidrag har vært
avgjørende for sluttproduktet. Den dyktige fotballmannen Morten Rom har laget
animasjonene.

Du vil helt sikkert savne noe. Meld inn. Det kommer alltid en ny versjon.

Lykke til på feltet!

NFF
Øyvind Larsen




4
Å beskrive fotballspillet
«Fotball er et enkelt spill», hører vi titt og ofte. Fotball er ikke et enkelt spill.
11 spillere mot 11 spillere. 11 spillere som prøver å score. 11 spillere som har
til hensikt å vinne ballen eller å hindre mål. Som har til hensikt å skape eller
ødelegge. Dette gir ofte et klima med duellspill, hyppige ballskifter og mange
situasjoner der en ikke vet hvem som er i ballbesittelse.

Fotball er et flerdimensjonalt spill der mange handlinger skjer samtidig.
I forsvar. I angrep. I laget. Mellom spillere. I ledd. Mellom ledd. Mellom spillere.
Hos spiller. I møte med motstanderlaget. Det er spill og motspill.

Fotball er en «kontrollert konflikt», holdt innenfor siviliserte rammer gjennom
et regelverk som dommerteamet sørger for blir overholdt. Og gjennom fair play:
uskrevne regler om hva som er rett og galt. Dette er en viktig del av fotballens
verdisett som kan bli utfordret i kampens hete.

Lagene har retningslinjer både strukturelt, relasjonelt og individuelt som gjør
det lettere å ta gode valg i dette klimaet. Spillere lærer og høster erfaring. Det
reduserer den opplevde kompleksiteten i spillet. Retningslinjer og erfaring gjør
det samlet sett lettere å velge rett, noe som igjen gir bedre forutsetninger for å
komme ut av spillsituasjonen med den intensjonen laget har.




5
Ofte hører vi trenere og spillere som prediker: «Vi skal spille vårt spill».
Dette er bare delvis riktig. Innimellom er det feil.

Spillsituasjonen skapes alltid av de to lagene – samtidig. Presser forsvarslaget
høyt, gir det én forutsetning for igangsetting bakfra. Presser forsvarslaget lavt,
gir det en annen forutsetning for igangsettingen. Slik kan vi fortsette
i alle spillets faser.

Lagene har også ulike forutsetninger for å skape et gitt kampklima. Er det
ene laget bedre enn det andre? Har lagene ulik spillestil? Er det ene laget et
ballbesittende lag og det andre mer gjennombruddshissig? Truer det ene laget
hyppig mellomrommet med bevegelse og pasninger? Eller benyttes pasninger
i bakrommet hyppig? Slik kan vi fortsette.

Å beskrive et slikt spill – skriftlig – byr på utfordringer. Man oversetter det
flerdimensjonale til det endimensjonale. Derfor må skriftliggjøring av spillet
følges opp med konkrete eksempler i form av figurer og animasjoner.

Med eget lag – på treningsfeltet, i garderoben, i kamp – må man forsterke
med å konkretisere prinsipper og læringsmomenter i spillet. Hyppig. Gang
etter gang. Noen ganger 11 mot 11, eller 9 mot 9 eller 7 mot 7. Andre ganger i
forenklede spillsituasjoner. Da først får vi læring: varig endring av forståelse og
atferd. Hos spillerne. I laget. Hos treneren.

Vi bruker et sett ord og begreper for å formidle spillet. Første bud er å vite hva
disse begrepene betyr. Vi vet alle hvor hjelpeløse vi er når «bredde» ikke gir
mening for en spiller. Når «bakrom» ikke gir mening. I fotball kan ikke ord
oversettes på banen. Da er det for seint. Da har vi mistet ballen. Vi må snakke
samme språk. Vi må forstå det samme språket.

Dere vil sikkert undre dere eller savne noe når dere leser et delkapittel. I de
fleste tilfeller vil svaret komme seinere. Sånn må det bli. Iblant er det naturlig å
nevne det igjen, for ting henger sammen. Og fornuftige ting bør jo gjentas. Ofte.




I fotball kan ikke ord oversettes på banen.
Da er det for seint.

6
Figur 1: Nøkkelbegreper.




Figur 2: Her finnes nøkkelbegrepene. Uten at du ser dem. Systematisert på banen: «1F»,
2F», «3F», «konsentrering», «push-out», «pumping», «avstand», «presshøyde», «linje»,
«lede», «dekke rom», «screene», «rappe», «snappe», «blokke» – kanskje under hoved-
prinsippene «dybde», «konsentrering» og «balanse som hindrer rom». Vi tar dem fram når
det trengs.



7
Hvorfor vektlegger vi
forsvarsspillet?
Hva er de viktigste ferdighetene hos en sentral midtbanespiller? Åtte av ti
trenere vil svare noe slikt: «Det er å kunne bidra til at vi kan hvile med ballen
når det trengs, å kunne vende ballen fra trangt til ledig, å være god én mot én
og å kunne bidra til hyppige gjennombrudd.»

Hva er de viktigste ferdighetene hos en midtstopper? Åtte av ti trenere vil si noe
à la dette: «Det er å ha en sikker pasningsfot og å kunne bidra i frispillingsfasen
mot et lag i etablert forsvar.»

Svarene ser i utgangspunktet greie ut. Men de mangler en dimensjon: evnen til
å kunne forsvare seg individuelt, relasjonelt og strukturelt, for dermed å kunne
ta i bruk det mest effektive angrepsvåpenet av alle: ballerobring og påfølgende
angrep mot et lag som er i ubalanse.


Historisk bakteppe
Når suksesshistorier på fotballbanen er blitt analysert eller gjenfortalt, har
angrepsspillet dominert årsaksforklaringene. «The Beautiful Game» er et
begrep som beskriver det dypeste og inderligste i fotballens sjel.: feiende
flott angrepsfotball. Forsvarsspill har aldri dominert treningsfeltet. Ei heller
medieoppslagene. Dette til tross for at mang en suksesshistorie kan knyttes til
både forsvars- og angrepsspill. Noen suksesshistorier kan faktisk i større grad
knyttes til godt forsvarsspill. Italias catenaccio preget 60-tallet, med Inter som
foregangslag. Arrigo Sacchi videreførte denne spillestilen med både Milan og
det italienske landslaget på 90-tallet.

Moderne norsk spillestilsutvikling knyttes uomtvistelig til Egil Olsens landslag
og Nils Arne Eggens Rosenborg. Moderne norsk fotballhistorie handler om
godt soneforsvar. Angrepshistorien er todelt, men særs beslekta:




Moderne norsk fotballhistorie handler om godt soneforsvar.

8
Olsens gjennombruddshissighet og Eggens relasjonelle spill i lengderetningen.
Suksess på klubb- og landslag resulterte i spillersalg. Mange av våre spillere
fikk karriere utenlands, flere sågar på ledende europeiske klubblag.

Siden den gang har blikket igjen rettet seg mest mot angrepsspillet.

Noen grunner til dette:
• Eksempelets makt og trender har enorm påvirkningskraft. Barcelonas
  angrepsspill har påvirket vektleggingen av denne delen av spillet og på
  hvordan et vellykket angrepsspill skal gjennomføres.
• Globaliseringen av fotballen gjennom nettet har gjort sitt til at trenere kan
  velge internasjonalt «lærestoff».
• Mangel på resultater i norsk fotball har forsterket fokus på hvordan
  suksessfulle lag spiller i angrep.


Rolleforståelse og rolleaksept
Gode fotballspillere vet hva som skal til for å løse sin rolle i laget. Det har de
lært gjennom å ha spilt i rollen over tid, både på trening og i kamp. De synes
i tillegg at det er flott å bekle rollen. Det gir mestring, utvikling og en plass på
laget. En god fotballspiller og en god lagspiller har rolleforståelse og liker å ha
denne rollen i laget.


Rolleferdigheter i angrep og forsvar
Fotballspillet består av angrepsspill og forsvarsspill. For at laget skal være
godt, må spillerne følgelig beherske begge deler. Det å kunne vinne dueller,
blokkere, klarere, nekte innlegg, dekke rom, flytte beina fort, ta ut motspillere,
vinne ball mot rettvendt spiller, mot rettvendt spiller i fart og mot feilvendt spiller,
og å vinne ball på feil side av ballfører, er like viktig som å inneha et sett av
angrepsferdigheter.




En god fotballspiller og en god lagspiller har
rolleforståelse og liker å ha denne rollen i laget.

9
Å kunne ramma – sammen
Det er ikke nok å beherske de nevnte ferdighetene stykkevis og delt. I forsvar
handler det om at laget kollektivt krymper tid og rom for motstanderlaget.
Denne «skvisinga» må gjøres samstemt i både bredde- og lengderetning.
Det gir gode betingelser for at vi individuelt skal kunne vinne dueller, vinne ball
osv. Altfor ofte ser vi at kollektiv forsvarstrening skjer på arenaen «kortbanespill
uten offside». Visst vinner man dueller der og da, men denne læringsarenaen
gir helt andre forutsetninger enn det ferdige spillet. En god arena for innlæring
av kollektivt forsvarsspill må hyppig inkludere tre ledd, en formasjon og en
størrelse på banen som samsvarer med antall spillere. Sagt på en annen måte:
Det går fint an å trene kollektivt forsvarsspill med fem utespillere og en keeper
på hvert lag i tre ledd med en bane på 25 x 40 meter, selvsagt inkludert offside.

Hvordan sette sammen et lag?
Et godt fotballag har spillere med ulike ferdigheter som bekler ulike roller. Vi
kan ha en keeper som er en god «skuddstopper», men ikke en god igangsetter.
Da må laget forholde seg til dette. Eller vi kan ha en keeper som er god i beina
– en god støttespiller når vi skal snu spillet. Vi har en back som er særs god i
angrep og har rimelig gode forsvarsferdigheter. Vi har i tillegg en back som har
motsatt vekting av sine ferdigheter: fantastisk i forsvar og helt grei i angrep.
Våre to midtstoppere har ulike ferdigheter i angrep og forsvar. På sentral
midtbane har vi tre ulike typer: En «terrier» som er nådeløs i duellspillet, og
som dekker store rom når vi er i ubalanse. Den andre har «silkefoten» som
slår gjennombrudds- og assistpasninger. Den tredje er en typisk «boks-til-boks-
spiller» med enorm arbeidskapasitet. Kantspillerne er også ulike. Den ene
er gjennombruddskanten, den andre er nærmest en sentral midtbanespiller,
som er årvåken i skiftet fra angrep til forsvar, som er god til å slå gjennom
boks-til-boks-spilleren, og som har en fantastisk innleggsfot. Spissene er også
ulike. Den ene er en typisk bakromsspiss som jager gjennombruddsballer.
Denne lager også automatisk rom til den andre spissen. Den andre er en
mellomromsspiss som elsker å få pasninger i beina – halvvendt for så å sette
fart framover. Laget er komponert av en smart trener som ser nødvendigheten
av å ha et lag som er godt både i forsvar og angrep. Egil Olsen og Nils Arne
Eggen var foregangsmenn for denne måten å tenke på ulike roller i laget på.




Et godt fotballag har spillere med
ulike ferdigheter som bekler ulike roller.

10
Vi trenger flere «begge veier»-spillere
En klar trend i internasjonal fotball er at flere spillere er gode både i angrep og
forsvar. Den «slepne midtbanespilleren» er også god i omstilling fra angrep til
forsvar. Spissen(e) gjør en fenomenal jobb i det fremste forsvarsleddet. Følgelig:
Tolvåringen som er kjapp i beina og god til å drible, må også øve på å bli kjapp i
beina hjemover. Han eller hun må trene på å bli klok i sin rolle i forsvar.


Hvordan vinne fotballkamper?
Vi vinner ikke fotballkamper over tid om vi ikke har den rette miksen av
forsvars- og angrepsferdigheter i et lag. I Norge har vi for mange lag – på alle
nivå – som er bedre i angrep enn i forsvar. Derfor får vi altfor mange innlegg
imot, derfor taper vi altfor mange dueller i boksen, derfor slipper vi inn for
mange mål ved corner og frispark imot – og derfor kommer vi tapende ut av
altfor mange én-mot-én-situasjoner. Derfor vinner vi også ballen altfor sjelden i
de gunstigste posisjonene på banen. Her er det et stort utviklingspotensial.


Godt forsvarsspill er en hedersbetegnelse
Dyrking av statusroller og statusferdigheter gir tap i fotballkamper på sikt.
Kritikerne vil spørre: Skal vi bare trene forsvarsspill, bli destruktive og kun tenke
resultat? Å trene forsvarsspill er utviklende i treningshverdagen, og det gir
høyere kvalitet på treninga: Jo mindre tid og rom, desto større krav setter det til
handlingsvalg og handling i angrep. Vi må utvikle forsvarsferdighetene i laget,
og vi må gjøre godt forsvarsspill til en hedersbetegnelse.




11
Soneforsvar –
hva, hvordan og hvorfor?
Her presenteres soneforsvarets hva – hvordan – hvorfor. Fra det overordna
ned til detaljnivået. Fra prinsipper til læringsmomenter.
Det er en klubb og en treners rett å velge spillestil, herunder:
• soneforsvar
• soneforsvar med tilnærming til markeringsforsvar
• markeringsforsvar med tilnærming til soneforsvar
• markeringsforsvar

Å velge fordrer å kunne. Det er viktig å kunne én type forsvarsorganisering
godt. For så å gjøre tilpasninger. Ut fra hvilke spillere du har. Utfra hvilket lag
du har. Ut fra hvem du møter.


Fotballens sjel
Mye av fotballens sjel ligger i at resultatet i kampen ikke er gitt i forkant. Antatt
svakere lag kan slå sterkere lag i fotball. Det er langt vanskeligere i andre
ballspill. Dette skyldes
• at det scores få mål i fotball
• at tilfeldigheter er en avgjørende faktor på resultatet
• at valg av spillestil kan utligne forskjeller

Fotballag har ulike forutsetninger for å lykkes. Økonomi, spillerstall, fasiliteter
og støtteapparat er forskjellig. Allikevel kan antatt svakere lag slå lag med langt
bedre spillere. Det har Norge, Sverige, Danmark og Island bevist. Spillestil
i forsvar er en medvirkende årsak til gode resultater. Derfor spiller Atalanta i
Champions League-sluttspillet. Derfor er Atletico Madrid en særdeles fryktet
motstander. Derfor har FC København spist kirsebær med de store. Det har
også Rosenborg, Molde og Bodø/Glimt gjort.




Å velge fordrer å kunne. Det er viktig å kunne én type forsvars-
organisering godt. For så å gjøre tilpasninger. Ut fra hvilke
spillere du har. Utfra hvilket lag du har. Ut fra hvem du møter.

12
Spillestil
Den måten et lag spiller på, kalles – forenkla – lagets spillestil. Laget har
retningslinjer som de forsøker å gjennomføre over tid. Tydelighet fra trener
og trenerapparat gjenspeiler seg alltid i lagets spillestil. Måten et lag framstår
på, er aldri uavhengig av motstander. Noen ganger er spillestilen akkurat
som planlagt. Andre ganger milevis unna. Den største årsaken til forskjell
på planlagt og faktisk spillestil er styrkeforholdet mellom lagene. Er laget
i utgangspunktet bedre enn motstander, er det lettere å gjennomføre det
planlagte. Mange lag tar mye hensyn til motstanderlaget i forkant. Man kan
prøve å ta ut spillere. Man forandrer formasjon. Andre lag er langt mer stabile
i tilnærminga til kampen. Små justeringer gjøres allikevel. Høyt press benyttes
ofte mot lag en er bedre enn. Og motsatt: lavt press mot lag som er bedre enn
vårt lag. En må ofte også forandre måten laget spiller på, ut ifra
• tabellsituasjon
• stilling i kampen

Å ha en plan B inngår i lagets forberedelser inn mot kamp.

Et godt soneforsvar er lett gjenkjennelig uavhengig av motstander.
Her forholder en seg til spillsituasjonen og medspillernes aksjoner rundt denne.
Det er utgangspunktet for medspillernes handlinger.

Fotballspillet er møtet mellom to lags spillestiler som sammen utgjør kampens
klima.


Innlæring
Det er en uomtvistelig sannhet at det er enklere å skape noe når angrepslaget
er i overtall. Følgelig: Det er vanskeligere å forsvare seg i undertall.
I fotball er det utallige situasjoner der en ikke kan definere hvilket lag som har
kontroll over ballen og er i angrep. Denne fasen i spillet kalles 0-situasjoner.
Jo større evnen er til å vinne ballen, desto større er sjansene til å kunne
sette i gang flere angrep med potensial. Det viktigste er å ikke miste ballen
umiddelbart. Da kan angrep imot komme som en bumerang.




Et godt soneforsvar er lett gjenkjennelig uavhengig
av motstander.

13
       Visjon –          Vekting av
       Ambisjon          forsvar vs. angrep

                         Spillere
                         Type formasjon
                                                     Kampen

       Tradisjon         Virkemidler i angrep          Lag A
                         • overgangsspill
                         • bearbeiding                  vs.
                         • inn i prioriterte rom       Lag B        Spillestil
                         • avslutning – score
                           mål
     Fotballfilosofi                                     +
                         Virkemidler i forsvar
                         • overgagnsspill
                         • vinne ball vs.
                                                    Ytre forhold
                           hindre inn i
                           prioriterte rom
        Valg av          • hindre avslutning –
        spillestil         score mål



                                                       Ikke-
       Strategi               Taktikk              kontrollerbare   Resultat
                                                      forhold

Figur 3: Spillestilens mange komponenter.




I innlæringen av soneforsvarsspill bør en ikke starte med å fokusere på slike
situasjoner. De er for uoversiktlige. Læringsmomentene i soneforsvarsspill er
mange. Utfordringen er å starte i rett ende. Retningslinjene for soneforsvar har
til hensikt å forenkle spillsituasjonen for spillerne. Læringsmomentene bygger
i tillegg på hverandre. Som trener må du være tålmodig, slik at læring skjer.
Derfor må du følge en læringskronologi. Dette er fotballpedagogikk.
I innlæringen av forsvarsspillet har man også en tendens til å starte med
individet: førsteforsvareroppgaven – og bli der.

I innlæringen av soneforsvar må spillerne og laget kunne arbeidsfordelinga
mellom første-, andre- og tredjeforsvarer (1F, 2F og 3F), for så å sette disse
rollene inn i strukturens ramme.




14
Jo mindre struktur det er i et lag, desto vanskeligere er det å gjøre en god
førsteforsvarerjobb. Dette er utgangspunktet for innholdets kronologi.

Trenerens oppgave er å få laget og spillerne til å forstå at det lønner seg å
være god i forsvar, og at soneforsvar gjør både spillerne og laget bedre.


Forholdet mellom prinsipper og læringsmomenter
Forholdet mellom spilleprinsipper og valg av læringsmomenter gir retning
til den røde tråden. Spilleprinsippenes overordna karakter gir behov for
å lage mer konkrete retningslinjer for – i dette tilfellet – forsvarsspillet.
Læringsmomentene er brobyggeren mellom prinsipp og fokuset i
læringsprosessen. Alle prinsippene har følgelig et sett av læringsmomenter.
Læringsmomentene må igjen hierarkisk prioriteres i treningsarbeidet.
Læringsmomentene til spilleprinsippet konsentrering i forsvar vil være:
• Konsentrering når ballfører er sentralt på banen
• Sideforskyving når ballfører er på kant
• Hastighet på forflytningen


Soneforsvar kontra markeringsforsvar
Dette er ytterpunktene i forsvarsorganisering. Så kan vi ha tilnærminger på
begge sider. Det markeringsorienterte laget kan ha større eller mindre innslag
av sone, og omvendt.

Forskjellene på de to måtene å organisere forsvaret på kan skisseres slik:
Et markeringsforsvar forholder seg til motstanders handlinger, mens et
soneforsvar forholder seg til spillsituasjon og egne spilleres handlinger.
Dette ser du tydelig i de to følgende figurene.




Jo mindre struktur det er i et lag, desto vanskeligere
er det å gjøre en god førsteforsvarerjobb.

15
I figuren under følger forsvarsspillerne angrepsspillernes løp.




Figur 4: Her ser vi et markeringsforsvar (rødt lag) der back (9) følger spiss og etterlater seg
rom som angrepslaget utnytter.

I figuren under forholder forsvarerne seg til spillsituasjonen og førsteforsvarers
mulighet til å nekte gjennombrudd eller å vinne ballen.




Figur 5: Her en identisk spillsituasjon der det røde forsvarslaget følger soneprinsippene.
Venstrebacken (5) blir i sin sone, og hele bakre ledd faller når gjennombruddspasningen
kommer.



16
De to figurene anskueliggjør de to forsvarstypenes prioriteringer:

Et markeringsforsvar prioriterer
• markering (3F)
• press på ballfører (1F)
• sikring (2F)
• sweeper (4F)

Et soneforsvar prioriterer
• press på ballfører (1F)
• sikring (2F)
• dekking av rom (3F)

Evnen til å dekke rom i soneforsvar har ikke blitt lagt nok vekt på i tidligere
litteratur. Det gjør vi noe med her.


Tilpasninger i soneforsvaret
Mange lag tar inn elementer fra markeringsforsvar innenfor ramma av
soneforsvaret, for eksempel at
• backen presser i midtbaneleddet
• laget tar ut spillere i det høye presset
• sentral midtbanespiller eller indreløper sikrer for back i forsvarssonen
• stopper forblir i 16-meteren og backen må klare seg uten sikring
• laget nedprioriterer sikringsjobben og opprioriterer lagets evne til å dekke
  rom.

Spillet utvikler seg. Citius, altius, fortius – raskere, høyere, sterkere – var Pierre
de Coubertins spådom om idrettens utvikling. Sjelden har spådommer truffet så
godt. Utviklingen innenfor fotballspillet har virkelig gått i denne retning. Spillerne
løper mer og hurtigere. Laget forflytter seg hurtigere. Lag snur spillet raskere.
Spillerne blir stadig dyktigere på små flater. Dette er fotballens evolusjon.
Forsvarsspillet må svare på disse utfordringene. Derfor ser man tilpasninger
og endringer.




Spillerne blir stadig dyktigere på små flater.
Dette er fotballens evolusjon.

17
I internasjonal fotball ser man at nær sagt alle lag spiller soneforsvar i det bakre
leddet. I midtbaneleddet ser man mer tilnærming til markering. Dette ser vi
også i Norge.

Formasjonsvalg påvirker også forutsetningene for å gjennomføre et godt
soneforsvar. Det er langt mer utfordrende å skulle dekke banens bredde med
tre spillere enn med fire.

Et viktig pedagogisk prinsipp når man skal lære effektivt forsvarsspill, er
å kunne ramma før man gjør tilpasninger. Da har man et utgangspunkt.
I soneforsvar består grunnfjellet: Spillerne forholder seg til spillsituasjonen
og sine medspillere.


Tempo i utførelse: Forflytningsevne
I alle læringsmomenter som omhandles i dette heftet, gjelder følgende:
• Det hjelper ikke med alskens prinsipper og læringsmomenter om ikke viljen
   og evnen til forflytning finnes – hos spillerne, i lagdelene, mellom lagdelene
   og i laget.

Tempo i forflytninger er avgjørende for et godt forsvarsarbeid. Bevegelses-
hurtighet er én ting: sidelengs, bakover, framover. Den viktigste faktoren
for forflytningsevnen er å oppfatte og handle raskt nok i spillsituasjonen.
Det hjelper lite å kunne løpe 60-meteren på 7,2 hvis en ikke oppfatter
overgangen fra angrep til forsvar. Det hjelper lite å være kjapp i beina om
det bakre leddet ikke oppfatter et bakromsløp.

Forflytningshastighet er avgjørende for forflytningsevnen. Her legges lista altfor
ofte for lavt. Forflytningsevne nevnes ikke spesifikt under hvert læringsmoment.
Det gjelder hele tida.




Spillerne forholder seg til spillsituasjonen
og sine medspillere.

18
Soneforsvar på prinsippnivå
Vi ser først på hvordan spillere og lag samhandler med hensyn til forsvars-
prinsippene konsentrering, dybde og balanse. Målet med forsvarsspillet er dels
å hindre gjennombrudd. Er spillsituasjonen gunstig, går laget for å vinne ballen.
Et godt soneforsvarsspill gjør det trangt og vanskelig for det angripende
laget. Et godt forsvarsspill hindrer motstander rom. Sagt på en annen måte:
Et godt forsvarsspill gjør at angrepslaget blir satt under tidspress. Et godt
forsvarslag hindrer angrepslaget i å få gode gjennombrudd og vinner ofte
ballen tilbake, enten i åpent spill eller på dødball. Virkemidlene for å få til dette
er konsentrering, dybde og balanse.


Konsentrering
Avstanden mellom forsvarsspillerne i banens bredderetning bør være liten
for å nekte rom gjennom ledd. Laget sideforskyver når ballfører er i
sidekorridor, og konsentrerer når ballfører befinner seg sentralt. I figuren
nedenfor viser vi hvordan et godt forsvarslag sideforskyver og konsentrerer.
Læringsmomenter knyttet til prinsippet konsentrering kommer vi tilbake til
seinere i heftet.




Figur 6: Et soneforsvar som sideforskyver og har kontroll over prioriterte (farlige) rom. Laget
har gode forutsetninger for å vinne ball og starte en gunstig overgang.



19
Figur 7: Konsentrering i et soneforsvar.




Dybde
Dybde i forsvar er spillernes og leddenes avstand til hverandre i banens
lengderetning.




Figur 8: Riktige avstander i lengderetningen opprettholdes av forsvarslaget når angreps-
lagets midtstopper (3) slår en lang støttepasning til sin stopperkollega (4).



20
En tommelfingerregel er å hele tiden ha konstante avstander: ca. 30 meter i
bredden (halve banen) og ca. 25 meter i dybden fra toppspiss til bakre ledd.
Denne avstanden må hele veien justeres i forhold spillsituasjonen. Dette ser vi i
figuren nedenfor.




Figur 9: Forsvarslaget justerer avstandene i laget ut fra ny spillsituasjon. Angrepslaget spiller
i støtte. Forsvarsspiller nr. 10 (spiss) går i press, og de to forsvarsleddene justerer avstander
i lengderetningen umiddelbart.




Balanse
Et forsvar i god balanse er et forsvar med god kontroll. Laget må ha minst
like mange spillere som motstanderen på rett side av ballen (numerisk
balanse). Spillerne og laget må også posisjonere seg rett i forhold til hverandre
(posisjonell balanse). Alle forsvarsoppgavene skal være tilfredsstillende
ivaretatt: Det må være press på ballfører, det må være sikring, og laget må ha
kontroll over prioriterte rom.




Det må være press på ballfører, det må være sikring,
og laget må ha kontroll over prioriterte rom.

21
I figuren nedenfor oppsummerer vi de tre prinsippene konsentrering, dybde og
balanse i et godt forsvarslag.




Figur 10: Et forsvarslag i god balanse. Igangsetting fra keeper. Fremre forsvarsledd nekter
støttepasning (9) samt å ta ut rom (10) foran møtende midtbanespiller. Midtbaneleddet med
kant (11) går i press og leder ut. Nr. 8 sikrer. 6 og 8 dekker rom. Det bakre forsvarende
leddet har riktige avstander til midtbaneleddet. Keeper er i beredskap for bakromstrussel.




22
Soneforsvarets retningslinjer
og læringsmomenter
Hvilke retningslinjer må et godt soneforsvar følge for å nekte motstanderlaget
gjennombrudd og vinne ballen oftest mulig? Vi går fra prinsippnivået og ned på
konkrete retningslinjer og læringsmomenter for laget.


Hvem er førsteforsvarer (1F)?
Førsteforsvareren er den viktigste spilleren i et soneforsvar. Oppgavene
er ulike ut fra spillsituasjonen. Førsteforsvareren skal vinne ballen når det
er mulig. Førsteforsvarers handling skal gjøre sitt til at laget vinner tid for å
komme i balanse. Spilleren skal hindre gjennombruddspasninger. Spilleren skal
tvinge ballfører til å spille på tvers eller bakover. Førsteforsvareren er også den
som til sjuende og sist hindrer motstanderlaget å score. Førsteforsvareren er
lagets signalspiller. Spillerens handlinger påvirker spillsituasjonen. Spillerens
handlinger avgjør resten av lagets handlinger. Vet ikke spillerne og laget hvem
som er førsteforsvarer, får vi et lag som ikke fungerer i forsvar.

Hovedregelen er at spilleren nærmest ballfører er førsteforsvarer. I figuren
nedenfor ser vi klart hvem i laget som er førsteforsvarer.




Figur 11: Forsvarslagets midtbaneledds kant (11) setter inn presset. Dette er signalspilleren
for de resterende ti forsvarsspillerne. Førsteforsvareren vår definerer spillsituasjonen.


23
Unntak fra hovedregelen
1) Når backen er nærmest ballfører, men har en angrepsspiller på yttersiden
   av seg. Ofte er dette en én-mot-to-situasjon som krever tålmodighet og/eller
   samhandling med forsvarsspiller som er på innersiden av kanten/backen.
   Dette eksemplifiseres nedenfor.




Figur 12: Forsvarende høyreback (2) er nærmest ballfører, men kan ikke være aktiv
førsteforsvarer. Backen må bruke hodet: a) Er det krise: Gå for ballerobring; b) opphold;
c) kommuniser til nærmeste stopper (3) eller nærmeste sentrale midtbanespiller at han må
ta over førsteforsvareroppgaven. I det siste tilfellet tar backen ansvar for å dekke rommet til
overlappende back.




24
2) Når angrepsspiller fører ball inn i ny sone eller spiller en kort pasning til
   medspiller, er det ikke hensiktsmessig å bytte førsteforsvarer. Dette er
   spesielt viktig når førsteangriper kan avslutte og/eller slå ball inn i farlig
   sone. Ikke bytt på førsteforsvarerrollen før ballfører har slått en pasning
   videre, er en god regel. Nedenfor viser vi en slik situasjon.




Figur 13: Angrepsspiller (10) fører på tvers foran forsvarsleddet. Venstre midtstopper (4)
fortsetter sin førsteforsvareroppgave selv om denne spilleren (10) per definisjon er i den
andre midtstopperens sone.



Leding
Leding av ballfører er knyttet til førsteforsvareroppgaven.
Hvor vil førsteforsvareren ha angrepsspilleren
• for å vinne ball.
• for å unngå at førsteangriperen slår gode gjennombruddsballer eller kommer
  til avslutning.
• for å unngå at førsteangriperen flytter spillet til områder der det er mer rom.
• for å tvinge førsteangriperen å spille ballen bakover.

Førsteforsvarerens beste venn er sidelinja. Her er det trangt, og mulighetene
for å vinne ball øker. Dermed kunne hovedregelen ha vært: Led alltid
førsteangriperen ut mot sidelinja.




25
Figur 14: Førsteforsvarer (7) leder angrepslagets back dit det er trangest: mot sidelinja.




Imidlertid er måten førsteforsvarer løser dette på, så «relasjonell» at vi
supplerer med noen avveininger og påfølgende retningslinjer:
• Førsteforsvarer skal i utgangspunktet ta korteste vei mot førsteangriper.
• Ønsker vi at førsteangriper ikke skal nå et rom, en spiller eller en posisjon,
  skjermer vi vekk det rommet med et bueløp.
• Ønsker vi ikke pasning på yttersiden/kanten, leder vi inn.
• Har vi sikringsspiller på innersiden, kan det også ledes inn.
• Er vi i overtall inne på banen, leder vi inn.
• Er vi i undertall sentralt, led ut.
• Er førsteforsvareren aleine uten sikring, eller skal klare seg uten sikring,
  led ut.
• Har motstanderlaget en spiller som er dominant, preger kamper og leder
  an ved gjennombrudd, led vekk fra denne spilleren.




Er førsteforsvareren aleine uten sikring, eller skal klare
seg uten sikring, led ut.

26
Nedenfor viser vi en førsteforsvarer som leder ut.




Figur 15: Forsvarskanten (11) leder bevisst utover.




Nedenfor ser vi et lag og en førsteforsvarer som leder inn fordi de er i overtall
sentralt.




Figur 16: Et angripende K–4–4–2 møter et forsvarende K–4–3–3 (K–4–5–1).
Forsvarslaget er i overtall på midten. Det ledes inn i overtallet.



27
Hvem møter førsteforsvarer som førsteangriper?
Er det en innoverkant? «Led» utover, det liker ikke spilleren.
Er det en utoverkant? «Led» innover, det liker ikke spilleren.
Ofte møtes angrepsspillere og forsvarsspillere i par: kant–back, back–kant.
Å «kunne» motstanders ferdigheter, å kjenne motstanders styrker og svakheter,
bedrer forutsetningene for å gjøre enda flere gode valg.
Noen forsvarsspillere kan ha én god og én mer eller mindre dårlig taklingsfot.
Å lede ballfører slik at godfoten kan vinne ballen, gir godfølelsen.

Motstanderlagets spillestil
Har motstanderlaget et mønster – en stil – går det også an å møte dette
med mottrekk:
• Et angrepslag som ønsker å nå korridor og er gode til det: Led inn.
• Lag som ønsker å spille via sentralt område og er gode til det: Led ut.

Å lede ut eller inn – innlæring
Velg en plan. Øv på det. Skaff erfaring med enkle retningslinjer.
Ingen retningslinjer = kaos.

Både på nasjonalt og internasjonalt toppnivå ser vi at det veldig ofte ledes
utover.
1) Fordi forsvarslaget «pakker» angrepslaget på én side og rommet blir
    mindre.
2) Fordi en øker sjansene for å unngå vending av spill.
3) Fordi en ikke ønsker gjennombrudd sentralt.
Med mange og gode forsvarsspillere i boks skal man klare å takle
gjennombrudd på eller innlegg fra kanten. Minuset er dels at man ikke leder
mot sikringsspiller, dels at man som angrepslag ofte spiller «av» et helt
midtbaneledd med en pasning. Igjen: Prøv ut og høst erfaringer. Det finnes
ingen fasit her.

Egil Olsens rasjonale var å lede inn, der sikringsspiller befinner seg.
Å lede inn gir også en annen gevinst: Ved ballerobring vinner man ballen
sentralt og kan følgelig angripe både til høyre og venstre. En førsteforsvarers
oppgave endrer seg hele tiden, ut fra spillsituasjonen. Spillere og lag som leser
spillsituasjonene godt sammen, er vanskelige å spille mot.



Ingen retningslinjer = kaos.

28
Å screene
Å screene er nært beslektet med å lede. Det er avansert leding. Når det
screenes, tvinger førsteforsvarer ballfører i én retning. Når en førsteforsvarer
screener, finnes det to tanker i hodet samtidig:
• Man skal lede førsteangriper én vei.
• Samtidig skal man nekte pasningsforbindelse til en annen angrepsspiller.

En forsvarskant buer løpet slik at stopper ikke når sin back på ballsiden.
En back buer sitt løp slik at kanten ikke kan nås. Man prioriteter å stenge
en pasningsforbindelse framfor å vinne ballen. Man utsetter dermed
ballerobringen.

Forskjellen på å screene og å lede er at screening også utføres av andre- og
tredjeforsvarere. Da er det avgjørende at leddet bak har god kommunikasjon
med spillerne i leddet foran. For eksempel bør forsvarsleddet se og
kommunisere hvor angrepsspillerne i mellomrommet har plassert seg.




Figur 17: Høyre forsvarskant (7) på det forsvarende lag screener ut venstre angrepsback
(5) med et bueløp inn mot ballfører (4). Samtidig screener forsvarende lags midtbane-
spillere (6, 9 og 8) vekk pasningsforbindelsene til angriperne i mellomrommet (8, 9 og 10).
Dette gjøres ved god kommunikasjon fra bakre forsvarsledd.




Forskjellen på å screene og å lede er at screening
også utføres av andre- og tredjeforsvarere.

29
Har vi alltid press på ballfører?
I en fotballkamp handler forsvarsspillet for den enkelte spiller i større grad om
å dekke rom enn om å jage ballfører gjennom kampen. Dette glemmes ofte.
At et lag sammen evner å dekke rom, er en avgjørende lagferdighet.
Er ballfører langt fra målet vårt og vi ligger lavt har vi ingen «aggressiv»
førsteforsvarer, og heller ingen definert andreforsvarer. Da har vi kun
tredjeforsvarere som dekker rom.

Vi ser ofte at førsteforsvarer er for ivrig og blir spilt av eller lager store rom.
Å kunne stå i det og være «kontrollert avventende» er en viktig
forsvarsferdighet i laget. Hvilke angrepslag makter gjennombrudd mot et
lag i posisjonell balanse? Svært få. Har angrepslaget mange spillere i et
mellomrom, kan det også lønne seg å nedprioritere sikring til fordel for å dekke
rom. Nedenfor viser vi en slik situasjon.




Figur 18: Det forsvarende lag ligger lavt i balanse. Et fantastisk utgangspunkt for ballerobring
og overgang. Den følelsen må forsvarslaget ha. Å ligge lavt er en øvelsessak.




I en fotballkamp handler forsvarsspillet for den enkelte spiller i
større grad om å dekke rom enn om å jage ballfører gjennom
kampen.

30
Presisering: Når vi legger oss lavt, første pressledd blir spilt av eller blir spilt
lave, vil en liten meter fram hos en førsteforsvarer ødelegge vinkler til å tre
igjennom til angrepsspillere i farlige rom.

Andreforsvareren (2F) – sikring
Har vi en førsteforsvarer, skal vi i utgangspunktet også ha en andreforsvarer
eller en sikringsspiller.

Hvem er sikringsspiller?
Tommelfingerregelen er:
• Nærmeste midtbanespiller sikrer kant i press.
• Nærmeste midtbanespiller sikrer midtbanespiller i press.
• Nærmeste stopper sikrer back i press.
• Nærmeste stopper sikrer stopper i press.




Figur 19: Et forsvarslag i balanse der forsvarslagets sentrale midtbane (8) presser og sentral
midtbane (6) sikrer. Resterende spillere dekker og har kontroll over farlige rom.



Hvor stor skal sikringsavstanden være?
Har ballfører stor fart, må sikringsavstanden være større enn når ballfører
har liten fart eller står stille. Å oppgi antall meter er umulig. Den verst
mulige forsvarssituasjonen er når førsteangriperen tar både første- og
andreforsvareren i ett jafs. Da har vi trøbbel.



31
Skal alltid nærmeste forsvarsspiller sikre?
Unntaket er når vi nærmer oss egen 16-meter. Da vil vi ikke ha stoppere
ut av boksen:
• Backen må klare seg aleine.
• Backen får sikring fra nærmeste midtbanespiller.
• Backen får hjelp av kanten på «feil» side av ballen.

Vi kan til tider sende fram en signalspiller – en som er litt aleine mot
motstanderlaget – for
• å ødelegge pasningsrytmen.
• å få laget etter («pumpe etter»).
Da har vi heller ikke noen sikringsspiller.




Figur 20: «Signalspiller på tokt». En forsvarer (8) jager ballfører. Enten for å forstyrre ball-
baner eller for å få eget lag høyere i banen. Det kan være et internt språk for høyere press
eller «vi går for ballerobring». Ofte setter signalspilleren i gang aksjon når lang støttepasning
slås i angrepslaget.



Kommunikasjon fra spillere i leddet bak
Kommunikasjon hele veien fra keeper til bakre ledd via spillere i
midtbaneleddet og til det fremre leddet vil gjøre at riktige rom dekkes
for å nekte pasningsforbindelser. Stoppere har her ofte en sentral
plass: Kommandoen «Dekk venstre» vil i mange tilfeller være nok til at
pasningsforbindelse inn i mellomrommet brytes.



32
Kommunikasjon generelt
Ofte har man en sjef i det bakre leddet, eller i midtbaneleddet, som
kommuniserer mer enn andre. I en innlæringsfase er det greit med slike
«sjefer» som er i forkant av spillsituasjonen. Dog er det spillsituasjonen
som er signalet for alle spillerne. Alle skal lese likt og samtidig. Først da blir
samhandlingen best mulig. Å lene seg for mye på «sjefer» i et lag bidrar ikke
til å utvikle samforståelsen. Det er likevel bedre med «sjefer» blant spillerne på
banen, enn en trener som kommanderer sine spillere fra sidelinjen.




Figur 21: Det angripende laget har tre spillere i mellomrommet. Allikevel sliter ballfører
med å nå noen av dem fordi det forsvarende midtbaneleddet tar ut pasningskorridorene.
Kontinuerlig kommunikasjon fra bakre ledd og videre framover er avgjørende: «Flytt en
meter venstre», «Mer høyre, Knut».



Offsideregelen – forsvarslagets hjelper
Offsideregelen må brukes aktivt for å skape gode arbeidsbetingelser for
forsvarslaget. Dette vil bedre forutsetningene for å nekte angrepslaget rom.
Et godt forsvarslag vet når bakrom trues, og når bakrom ikke kan nås.
Et godt lag vet når mellomrommet må justeres. Å utnytte offsideregelen har
med relasjonell erfaring å gjøre – hos enkeltspillere og spillerne i leddet,
sammen. Det krever også kunnskap og erfaring hos trener.

Det er bedre å falle med et bakre ledd to ganger for mye enn to ganger for lite.
Et godt forsvarslag vet når det er bakromstrussel og ikke. De forholder seg til
ballfører, angrepslagets løp og balanseforholdet i eget lag.


33
Her er knaggene:

«Å lese fot»: Vi kan se om ballfører lader for gjennombruddspasning eller ikke
samtidig som det kommer truende timede løp:
• Er løpet timet, må bakrommet vernes.




Figur 22: Det forsvarende laget er i ubalanse. Ballfører (4) er upressa, og det er mange
truende løp inn mot potensiell avslutningsposisjon. Bakrommet må vernes.




34
• Er løpet ikke timet, kan forsvarslaget la spillere gå i offside.




Figur 23: Det bakre leddet ser at ballfører ikke kan nå verken spissen (10) eller kanten (11).
Det bakre leddet velger helt riktig å la disse løpene gå. Det forsvarende laget oppnår da
gode forutsetninger for å lykkes med sitt forsvarsspill. Det er små avstander mellom leddene,
og de har riktig dybde.




35
Bakre ledd og linje
• Det bakre leddet må stole på hverandre i den forstand at spillere vendt mot
  ball vet at resterende spillere i leddet ikke ligger dypere enn seg selv.
• Å sidestille seg som spiller – med blikk sidelengs – er en forutsetning for god
  samhandling.
• Når ballfører er i bakre ledd, må det være press på ballfører. Tredjeforsvarere
  skal ligge på linje med andreforsvareren.




Figur 24: Den forsvarende backen (2) er i press. Sikringsspiller (3) er anretningsspiller:
Stopper (4) og back (5) skal ikke bryte den den tenkte linja mellom 3 og 5. Da kan både
stopper (4) og back (5) la «ikke-timede løp» gå i offside.




36
Ballfører på vei mot eller allerede inne i vårt bakre ledd
Er ballfører på vei mot eller allerede inne i vårt bakre ledd, kan det være fare på
ferde. Her skal følgende retningslinjer sitte i laget:

Hvordan kommer førsteangriper? I stor fart, uten fart, feilvendt?

Er det flere truende løp rundt og forbi ballfører, og/eller trues bakrom
av flere løp?
• Fall til rommet mellom bakre ledd og keeper er lite.

Er det press på ballfører sentralt?
• Førsteforsvarer må ikke selge seg, og samtidig nekte pasning og skudd.
  «Førsteforsvarerstolthet».
• Konsentrer slik at pasninger ikke kan bli slått mellom spillere i leddet.
  Å være trang tvinger pasning på ytterside og vekk fra farlig sone.
  Vi tvinger pasninger «rundt».




Figur 25: Angrepsspiller nr. 9 kjører pådrag for å skape 2 mot 1 på kant, eventuelt tre
gjennombruddspasning mellom forsvarende stopper (3) og back (2). Pasning tvinges på
ytterside. Hadde backen vært breiere, ville situasjonen sett helt annerledes ut.




Å være trang tvinger pasning på ytterside og vekk
fra farlig sone. Vi tvinger pasninger «rundt».

37
Er det press på ballfører på kant lavt i banen:
• Ytre spiller (back) presser ytre angrepsspiller.
• Stoppere og motsatt back blir i 16-meteren.
• Midtbanespiller (indreløper eller sentral midtbane) sikrer.




Figur 26: Forsvarende høyre back i press. Sentral midtbane sikrer (6). Stoppere (3 og 4)
og motsatt back verner 16-meteren.




38
Push-out
Fotballtermen «push-out» bruker vi når laget går fra forsvar til angrep ved
klarering. Klareringen går til medspiller med kontroll høyere opp på banen.
Da rykker hele laget etter.




Figur 27: Forsvarende midtstopper (4) har klarert. Nr. 11 (rød) får kontroll over ballen.
Resten av laget «pusher ut».




Pumping
Like viktig er det at laget
• faller og verner mellomrom og bakrom når det ikke er press på ballfører og
   angrepslaget truer disse rommene med løp
• rykker ut når angrepslaget
   - slår støttepasning og det ikke er fare for en umiddelbar gjennombruddspasning
   - slår en upresis pasning
   - nøler
   - går seg fast

Denne aksjonen kalles pumping. Det krever konstante avstander mellom
det forsvarende lags forsvarsledd. Erfaringsmessig er pumping også det
vanskeligste relasjonelle taktiske valget å få stabilt og samstemt i laget.
I figuren nedenfor ser vi at angrepslaget spiller i støtte, bakover, og at
forsvarslaget går i nytt press høyere på banen. Nå er det essensielt at


39
forsvarsleddene forholder seg til ny spillsituasjon og pumper ut for å
opprettholde riktige avstander mellom leddene. Her syndes det mye, og
mellomrommet blir ofte større enn ønskelig. I innlæringsfasen kan det være
godt med en «sjef» i midtforsvaret som styrer og skaper god samhandling i
disse spillsituasjonene. Dette læringsmomentet må sitte når man skal utøve
godt soneforsvar.




Figur 28: Det gule angrepslaget møter et kompakt forsvarslag. Forsvarende midtbane-
spiller (6) presser fram en støttepasning fra angrepsspiller nr. 8. Forsvarende spiss (10)
går i umiddelbart press på ny ballfører (4). Det bakre og det midtre leddet pumper ut for
å holde konstante avstander i laget.




40
Nedenfor ser vi mangel på samstemthet i forsvarsarbeidet. Midtbaneleddet
flytter etter. Det bakre leddet blir stående. Forsvarslaget lager da et mellomrom
som et godt angrepslag vil angripe så fort det får mulighet.




Figur 29: Mangel på samstemt pumping i forsvarslaget. Det forsvarende lags midtbaneledd
forholder seg til ny spillsituasjon. Det gjør ikke det bakre leddet, som blir stående, og et
fremre forsvarsledd (10 og 9) som ikke skjønner at de er nøkkelspillere i forsvarsarbeidet.
Dette er en god illustrasjon på at det ikke nødvendigvis hjelper å ha nok spillere bak ballen
(numerisk balanse). Spillerne bak ballen må også ligge i rett posisjon med tanke på spill-
situasjonen (posisjonell balanse).




41
Det verst tenkelige soneforsvaret er når forsvarslaget legger bakrommet åpent
for gjennombrudd. En slik måte å spille på skaper frustrasjon og gjør at laget
blir demotivert. Soneforsvar blir plutselig et negativt ladet ord. Nedenfor legger
forsvarslaget hodet sitt på et fat.




Figur 30: Det forsvarende lags bakre ledd pumper ukritisk ut, uten å vurdere hvordan det ser
ut rundt ballfører.



De fleste fotballuttrykkene vi bruker, har vi fra England – naturlig nok. Derfra
fikk vi tidenes gave: fotballspillet.

Engelskmenn bruker uttrykkene «front foot and back foot defending» eller «on
the front foot – on the back foot» nettopp om lagets eller spillernes evne til å
forsvare seg foran og bak seg.

Utrykkene er gode. De brukes derimot ikke i den norske fotballterminologien.
Jeg har brukt dem – med hell – hos mine spillere. Kanskje en nyvinning?
Lagets evne til å pushe ut og å pumpe – i riktig øyeblikk – er avgjørende for
lagets samlede forsvarsevne. Her skiller vi klinten fra hveten.



Lagets evne til å pushe ut og å pumpe – i riktig øyeblikk – er
avgjørende for lagets samlede forsvarsevne. Her skiller vi
klinten fra hveten.

42
Sideforskyving og konsentrering i midtbaneleddet
og i det bakre leddet
Dette er det viktigste virkemidlet for å gjøre det trangt i bredderetningen.
Av erfaring er det ofte lettere å få til god sideforskyving enn god konsentrering.

Sideforskyving
1) Avstanden mellom forsvarsspillerne skal være rundt 10 meter. Er ballfører
   i leddet, må avstanden være mindre. Svært få angrepslag makter å snu
   spillet til motsatt side før førsteforsvarer rekker over i press på motsatt side.
2) Er ballfører på kant enten i midtbaneleddet eller i forsvarsleddet, er
   femmeters bortre linje en flott rettesnor for forsvarslaget.
3) Er ballfører på kant i midtbaneleddet, bør midtbaneleddet sideforskyve
   3–5 meter mer enn bakre ledd. På mange lag har midtbanespilleren lengst
   unna ballfører en tendens til å falle ned og ta ansvar for kanten i bakre ledd.
   Dessuten liker backen bak å «kalle ned» spilleren. Det er tryggere. Når
   backen ligger noe breiere, blir det tryggere for begge. Dette kan justeres
   etter hvert. Motstanders ferdigheter og lagets evne til å snu kjapt ligger inne
   i slike avveininger. Figuren nedenfor viser god sideforskyving i et lag.




Figur 31: Det forsvarende laget sideforskyver både bakre og midtre ledd på en god måte.
Høyre back (2) er litt breiere enn høyre kant (7). Det er en god regel innad i forsvarslaget.




43
Konsentrering
1) Jo større konsentrering, desto vanskeligere blir det for det angripende laget
   å tre pasninger mellom spillere i leddet.
2) Jo større konsentrering, desto vanskeligere blir det for det angripende laget
   å være presis med gjennombruddspasninger i bakrommet.
3) Jo større konsentrering, desto mer tvinger forsvarslaget det angripende
   laget å spille rundt.




Figur 32: God konsentrering hos forsvarslaget gir gode forutsetninger for ballerobring.
Eller det tvinger angrepslaget til å spille rundt eller i støtte.




Jo større konsentrering, desto mer tvinger forsvarslaget
det angripende laget å spille rundt.

44
En viktig presisering: Å få gjennombruddspasninger mellom forsvarsspillere
inn i mellomrom, eller spesielt i bakrom, betyr ofte trøbbel.

Er det ubalanse: Tving pasningen vekk fra farlig område ved å være smale.




Figur 33: Et bakre forsvarsledd som tvinger pasninger på yttersiden.
God, samstemt konsentrering gir små avstander i leddet.




Å komme på rett side
Ofte hører vi at grunnregel nr. 1 i forsvar er å komme på rett side av ball og
motstander. Vi hører stadig vekk kommandoen «kom på rett side» fra trenerne.
Kommandoen er grei nok. Men den må forståes rett i et soneforsvar.


På rett side av ball vs. på rett side av ball og motstander
Distinksjonen mellom «på rett side av ball» vs. «på rett side av ball og
motstander» er mer enn bare en distinksjon. Det er forskjellen mellom
et markeringsforsvar og et soneforsvar. Og det er forskjellen mellom et
soneforsvar og et godt soneforsvar.
Når et soneforsvar er i balanse, er alle spillerne i det bakre leddet i
utgangspunktet på rett side av både ball og motstander. Tar motstanderlagets
angrepsspillere dårlig timede løp, lar det bakre forsvarsleddet spillerne bare
løpe inn i eller bli værende i bakrommet.


45
På rett side
I et soneforsvar gjelder det altså i større grad å komme på rett side av ball enn
å komme på rett side av både angrepsspiller og ball.




Figur 34: Det forsvarende laget har ni spillere på rett side av ball. Fire forsvarsspillere er
på rett side av ball og motstander. Det fremre forsvarsleddet (9 og 10) er ikke på rett side.
De har allikevel en «forsvarsfunksjon». Spiss nr. 9 skal nekte støttealternativ. Spiss nr. 10
skal nekte «snu-alternativ». Legg merke til at det bakre leddet lar angripende spiss (10) ligge
i offsideposisjon. Det er press på ballfører, og det forsvarende laget lar seg ikke strekke
unødig. Forsvarslaget oppfyller alle kravene som skisseres nedenfor.



På rett side – i riktige posisjoner
Et forsvarslag i god balanse har press på ballfører, sikring og spillere som
dekker og kontrollerer de mest sårbare rommene for gjennombrudd på banen.
I en kamp vil et forsvarslag hele tiden tilstrebe å være i denne tilstanden.




I et soneforsvar gjelder det altså i større grad å komme
på rett side av ball enn å komme på rett side av både
angrepsspiller og ball.

46
På rett side – tidsnok
Fotballspillet er et spill med stadige skifter fra angrep til forsvar. Og fra forsvar
til angrep. Noen av disse skiftene er klart definert gjennom frispark, corner,
kast og avspark. I spill kan skiftet komme fort, både fra angrep til forsvar og
fra forsvar til angrep. I tillegg har vi situasjoner der vi ikke vet hvem som eier
ballen. Ingen av lagene har kontroll.




Figur 35: Det gule angrepslaget har hatt corner. Forsvarslaget (rødt) klarerer. Ballen er løs.
Lagenes evne til å omstille seg er avgjørende for neste spillsituasjon.




47
Må vi alltid komme på rett side i forsvarsspillet?
Stort sett ja, men det finnes to unntak:
1) Når det fremre leddet (les: egne spisser i forsvar) er blitt spilt av, er
   hovedoppgaven i forsvar å ta ut spillerne i det bakre angrepsleddet – hindre
   at de brukes som støttespillere.
2) Sammen med førsteforsvarer på rett side, kan man lage en «sandwich-
   situasjon» og vinne ballen. «Blir ball spilt forbi meg, kan jeg skvise ny
   ballfører sammen med førsteforsvarer på rett side?» Her har mange
   trenere, lag og spillere mye å gå på. Et godt forsvarsgrep kan være å
   ansvarliggjøre i par: Kant hjelper back, dyp spiss hjelper sentral midt,
   sentral midt hjelper stoppere.




Figur 36: Forsvarere på begge sider – både foran og bak ballfører. Parjobbing i praksis:
Spiss (9) og sentral midt (6) skviser angrepsspiller nr. 6.




Et godt forsvarsgrep kan være å ansvarliggjøre i par:
Kant hjelper back, dyp spiss hjelper sentral midt, sentral
midt hjelper stoppere.

48
Presshøyde og samstemthet
«Vi må flytte beina – sammen» var parolen til en god norsk fotballtrener.
Et godt forsvarsspill handler nettopp om samforståelse av felles kjøreregler
i et landskap som endres hele tiden. En felles forståelse av når og hvordan
vi setter inn presset og justerer presshøyden, er avgjørende for om vi lykkes
i forsvarsspillet.

Hvor lagpresset settes, avgjøres av flere forhold:
• Styrkeforholdet mellom lagene.
• Om motstanderlaget ofte spiller seg ut bakfra med stor risiko.
• Om motstanderlaget er gode til å spille seg ut bakfra.
• Stillingen i kampen.


En dreining i det høye presset?
Tilbakespillsregelen ble innført i 1992. Dette er den mest revolusjonerende
regelendringen siden offsideregelen ble endret i 1927. (Angrepsspiller var
offside når denne hadde tre spillere mellom seg og mållinja da ballen ble spilt.
Denne regelen ble endret til kun to spillere.) Før 1992 kunne keeper ta ballen
med hendene ved tilbakespill. Dette førte ofte til uthaling av tid, og til hyppige
lange utspill.

Flere angrep starter nå med ballbesittelse – langt nede på egen halvdel.
Flere forsvarslag jakter ballfører for å vinne ballen høyt. Vi har i tillegg vært
gjennom en spillestilstrend der man i angrep skal «spille seg ut», ofte med liten
risikovurdering. I mange tilfeller har høyt press gitt gevinst i form av ballerobring
høyt på banen.

Nå er det dessuten anledning til å ha egne spillere inne i 16-meteren ved
eget målspark. Det kan bidra til at det oftere blir satt i gang kort. Med mer rom
tilgjengelig blir det desto vanskeligere å erobre ballen. Vi følger i spenning med
på hvordan denne regelendringen kan endre spillet ytterligere.




49
Hindre gjennombrudd – opphold – vinne ball
Sju spillsituasjoner knyttes til forsvarslagets samhandling skissert nedenfor:
• Fra angrep til forsvar eller bare når presset glipper
• Høyt press for å tvinge fram langt målspark eller utspill
• Angrepslaget setter i gang kort
• Klassisk soneforsvar også i det høye presset
• Det høye presset glipper, og vi må senke presshøyden
• Laget legger seg lavere
• Laget legger seg lavt


Fra angrep til forsvar eller bare når presset glipper – oppholde
Man kan aldri gardere seg mot baklengsmål. De kan komme som følge av et
vådeskudd, et langskudd, et stjernetreff, en dødball, en tilfeldighet – eller to
tilfeldigheter. Men man kan redusere antall baklengsmål betraktelig ved å ha
en systematisk tilnærming til hvordan laget spiller forsvar.

Vi har en tendens til å øve forsvarsspill i liketall (numerisk balanse).
Vi har også en tendens til å øve forsvarsspill når alle er på plass (posisjonell
balanse). Det skal vi også. I en innlæringsfase. Et godt råd er å fokusere på
forsvarsspill
• når vårt lag går fra angrep til forsvar
• når presset glipper

Etter hvert, når vårt lag mestrer soneforsvarets læringsmomenter, må vi trene
på forsvarsspill når det er vanskelig, når det brenner, når krisen er der.

Når vi mister ballen eller presset glipper, må nærmeste forsvarsspiller inn
i ballfører. Kan ikke førsteforsvarer vinne ball, må hun eller han oppholde.
(Uttrykket «oppholde» er nesten fraværende i dagens fotballterminologi, men
«Delay» var et eget forsvarsprinsipp i den opprinnelige spilleprinsippmodellen.)
Førsteforsvareren må ofte oppholde og prøve å ødelegge vinkler for videre
gjennombrudd for at spillerne bak skal kunne gjenopprette balansen. Altfor
ofte ser vi førsteforsvarere som er for hissige og blir spilt av. Dette øyeblikket
er avgjørende for lagets evne til å hindre gjennombrudd og evnen til å vinne
ballen lavere på banen. Derfor er «opphold» et godt ord her. Evnen til å
oppholde skiller klinten fra hveten. Vi kan snakke om et «Golden Moment».




50
Resten av spillerne må så forholde seg til dette:
• Spillere på feil side jobber seg ned på rett side.
• Alle avstander justeres.
• Vern om bakrom.

Målet er å bli smale og trange igjen.




Figur 37: Kant nr. 11 slår en tversoverpasning, og det røde laget går fra angrep til forsvar
på et sekund. Dette er en krisesituasjon. Keeper og det bakre forsvarsleddet (1 – 2 – 3 – 4)
verner om bakrommet. Nærmeste forsvarsspiller går inn i ballfører for å oppholde. Her er det
forsvarsspiller på feil side (8) som må jobbe seg inn på rett side. Resterende spillere spurter
på rett side av ball.




51
Nedenfor ser vi en annen krisesituasjon:




Figur 38: KRISE – balltap! Det forsvarende laget gjenoppretter balanse gjennom helhjertede
og samtidige aksjoner. Spillerne finner sine plasser relasjonelt, ut fra spillsituasjonen,
uavhengig av sine på forhånd utdelte roller. Det forsvarende laget prøver å gjenopprette
balansen
1) ved å skaffe seg kontroll over bakrommet med det bakre leddet (2 – 3 – 4 – 11)
2) ved å komme inn i ballfører (8 og 10) og vinne ball eller oppholde
3) ved å komme på rett side av ball (8 – 10 – 5 – 7)
4) ved å dekke sentrale rom og gjenopprette riktige avstander (7 – 6 – 9 – 5)




52
Høyt press for å tvinge fram langt målspark eller utspill
Forsvarslaget blir mer markeringsorientert i det høye presset. Forsvarsspillerne
tar ansvar for spillere foran seg, i sin sone, men i mindre grad i forhold til
hverandre.

Bakre ledd, ofte i liketall, i overtall med keeper, er sikkerhetsventilen med to
oppgaver: vinne ball på feilvendte spillere og verne bakrommet.




Figur 39: Forsvarslaget låser pasningsalternativer. Hensikten kan dels være å tvinge fram
langt målspark, dels å vinne ball hvis angrepslaget setter i gang kort bakfra.



Ved høyt press forlater man altså i større grad soneprinsippet.




53
Figur 40: Forsvarslaget ønsker å nekte kort målspark fra høyre. Legg merke til rollebytte fra
forrige animasjon. Klare arbeidsoppgaver – der laget tvinger igangsetting mot venstresida
hos angrepslaget.

Angrepslaget setter i gang kort
Fokus for spillerne på motstanders banehalvdel er å ha ansvar for spillerne
foran seg. Det bakre leddet har ansvar for mellomrom og bakrom. Bakre ledd
bør tørre å ta ut mulig ballfører i mellomrom. Mange legger en midtbanespiller
som dekker store rom, i mellomrommet. En oppskrift kan være:
1) Steng den ene siden. Spissen legger seg så på denne sidens stopper.
    Kanten markerer ut backen på samme side.
2) Spissen leder ut til en side og nekter så at de kan snu via samme stopper
    igjen. I tillegg, ligge på skulder av stopperen for å hindre eller snappe opp
    tilbakespill.
3) Kant på ballside går høyt for å vinne ball – og leder inn.
4) Så går nærmeste midtbanespiller i press om stopper frispilles – resten faller
    ned, dekker rom og er smale.
5) Bakre ledd markerer ut og dekker rom. Om ballen går i mellomrommet, skal
    én i det bakre leddet støte – resten av bakre ledd dekker rom. Bakre ledd
    skal alltid være beredt på at presset kollapser og bakrom må vernes.
6) Makter angripende lag å vende, faller forsvarslaget ned i lavere press.

NB! Vinner keeper ballen i spill, må laget ha beredskap for kast og langt
utspill. Da er det full konsentrasjon på ny spillsituasjon, vinne duell og hindre
angrepslaget i å nå prioriterte rom eller komme inn i forsvarssonen.


54
Klassisk soneforsvar også i det høye presset
Til tross for trender går det fint å ha et soneorientert høyt press. I en innlæring i
soneforsvaret er det greit å være renskåren, så får man eventuelt tilpasse etter
hvert. Dette har vi vært innom tidligere. Nedenfor ser vi en klassisk K–4–4–2.
Og en klassisk soneforsvarsorganisering – også høyt på banen.

Tre ledd å forsvare seg med er alltid gunstig. I en innføringsfase for å lykkes
i forsvarsspillet er det en forutsetning.

Her presser én spiss. Den andre spissen ligger dypere. Så byttes rollene hvis
angrepslaget snur spillet. Her gjelder soneprinsippet. Å lede inn i tidlig fase kan
gi gunstige brudd, og en har mulighet til å ta gjennombruddet på begge sider.




Figur 41: Høyt press i et K–4–4–2 soneforsvar. Det bakre leddet har ansvar for bakrommet
og mellomrommet. Resterende dekker rom og har fokus på spillsituasjonen foran seg.




Tre ledd å forsvare seg med er alltid gunstig. I en innførings-
fase for å lykkes i forsvarsspillet er det en forutsetning.

55
Å screene ut spillere kan også her være gunstig.




Figur 42: Høyre forsvarskant (7) på det forsvarende laget screener ut venstre angrepsback
(5) med et bueløp inn mot ballfører (4). Samtidig screener forsvarende lags midtbanespille-
re (6, 9 og 8) vekk pasningsforbindelsene til angriperne i mellomrommet (8, 9 og 10). Dette
gjøres ved god kommunikasjon fra bakre forsvarsledd.




Planlagt lavere presshøyde
I internasjonal fotball ser vi at lag hyppig veksler mellom høyt og lavt press.
Det lave presset er langt lavere enn det vi forbinder med lavt press i Norge.
Å kunne ligge lavt og kontrollert krever en forståelse av at det lønner seg.
Spillerne må kunne stå i det med en felles forståelse av at «Vi har kontroll –
her slipper de ikke til! Her vinner vi ballen, i det rette øyeblikket.»

Lavere press settes på høyde med toppen av angrepslagets midtbanebue.
• Spissen legger seg på stopper på ballsiden, eventuelt på angrepslagets
  dype midtbanespiller.
• Midtbaneleddet: Spilleren nærmest ballfører presser, resten dekker rom.
  - Ha mindre avstander mellom dem som dekker rom.
  - Være så smale at de spiller rundt og ikke gjennom.
  - Ha fokus på ballfører og den som presser.
  - Være 100 prosent enige om hvor vi leder.
  - Nøkkel: ny ballfører –> ny spiller som presser.



56
Figur 43: Forsvarslaget legger seg lavere. De to forsvarsleddene er så lave at angrepslaget
blir tvunget til å spille rundt.




Planlagt lavt press
Nedenfor ser vi et lag i K–5–3–2 som ligger særs lavt. Denne formasjonen
har nærmest fått en renessanse de siste årene. Det er en reaksjon på
angrepslagenes evne til å oppnå gjennombrudd sentralt.

Her lar forsvarslaget det bakre angrepsleddet være i ballbesittelse. Målet er
å få dem til å tre pasning der det er trangest. Femmeren bak blir til fire når ytre
spiller (back) presser angrepskanten. Fire i forsvarsleddet verner rom rundt og
i egen 16-meter.

Angrepslaget vil også prøve å snu spillet. Da skjer samme forflytning med
hele laget.

Om forsvarsfireren på midten skal klare å dekke midtbaneleddet, må ytre
spiller opp i sin kant.




57
Figur 44: Det røde forsvarslaget legger seg lavt i K–5–3–2. Graden av løp rundt ny ballfører
(11) avgjør om det er indreløper (6) eller ytre stopper (2) som sikrer førsteforsvareren (7).
I denne spillsituasjonen er det naturlig at ytre stopper (2) gjør dette.




Et forsvar der man i utgangspunktet har fem i det bakre leddet, kan bli
baktungt. Det blir det imidlertid ikke hvis dynamikken presse – sikre – dekke
rom er krystallklar og ytre spiller på ballsiden er dyktig til å dekke rom høyere,
tjuvstarte og gå i press på kanten på ballsiden.


Å bli spilt lave
Møter vi et lag som er bedre enn oss, eller vi har en dag der laget ikke er «på»,
eller vi er inne i en periode av kampen der det ikke stemmer, kan laget vårt bli
spilt lave. Da får laget en presshøyde som er lavere enn planlagt.
Hvilke «taktiske knagger» kan vi koble på for å komme høyere på banen?
1) Vi må i enda større grad prøve å gjøre forsvarslaget trangt i både bredde-
     og lengderetningen.
2) Forsvarsspillere på feil side av ballfører (særlig spissene) må vinne
     klareringsballer. En spiss må være på ballsiden. Lykkes man i
     klareringsspillet, må push-outen gjennomføres på en god måte.
3) Forsvarsspillere på feil side må ta ut angrepslagets støttespillere rundt
     spillsituasjonen. Sandwicher vil være et viktig virkemiddel.




58
4) Vi må være nøye med pumpingen: Ved støttepasninger og pasninger av
   dårlig kvalitet skvises rommet for motstanderlaget.
5) Når vi blir tildelt dødball, for eksempel kast på motstanders banehalvdel, er
   dette en gyllen mulighet til å bite seg fast høyere i banen.
6) Vi kan sende fram en signalspiller med påfølgende lagpress. Dette vil
   forstyrre angrepslagets rytme.




Figur 45: Hyppig bruk av signalspiller kan være lurt når forsvarslaget er spilt lave.




Å bli spilt lave er ikke ensbetydende med trøbbel. Som forsvarslag må vi være
forberedt på at den typen klima kan oppstå i løpet av kampen. Er vi gode i det
lave presset, gir det muligheter når vi erobrer ballen.




Å bli spilt lave er ikke ensbetydende med trøbbel.

59
Hindre mål
Tidligere har vi beskrevet en krisesituasjon i forsvar, nemlig der vi som
angrepslag taper ball for så umiddelbart å komme i ubalanse som forsvarslag.
Nå skal vi ta for oss to andre karakteristiske spillsituasjoner der
beredskapsflagget må heises:
• Forsvarsarbeid før og ved innlegg.
• Forsvarsarbeid for å nekte avslutning – eller håndtere avslutning hvis
  den likevel kommer.


Forsvarsarbeid før og ved innlegg
Evnen til å unngå innlegg og forsvare egen boks ved innlegg er avgjørende
hvis man vil slippe inn få mål. Stoffet kategoriseres som følger:
• Før innlegg – motstanderlagets spillestil.
• Før innlegg – motstanderspillers spillestil.
• Innleggsøyeblikket.
• Innlegget i boksen.

Før innlegg – motstanderlagets spillestil
Laget kan i forkant forberede seg på hvilken type lag det møter. Hvordan
kommer for eksempel laget til innlegg? Dette er spesielt viktig om innlegg
er et hyppig brukt angrepsvåpen.
• Spiller de med høye eller lave kanter?
• Er det høy back som skaper bredde?
• Skaper de ofte overtallssituasjoner?
• Slår de i bakrom eller i beina?
• Slår de tidlige eller seine innlegg?
• Slår de innoverskrudde eller utoverskrudde innlegg?
• Avslutter de vanligvis på første eller bakre stolpe, eller slår de 45 grader ut?

Målet må være å redusere antall innlegg og vinne «innleggskampen
i kampen». Ved å være forberedt.




60
Før innlegg – motstanderspillers spillestil
Er man back, møter man ofte den samme spilleren gang etter gang i løpet
av kampen. To ganger i året, kanskje flere. Å kjenne motstanders styrker
og svakheter er en stor fordel.
• Er spilleren én- eller tobeint?
• Er spilleren en utover- eller innoverkant?
• Vil spilleren ha ballen i beina eller i bakrom?
• Er spilleren rask eller treg?
• Er spilleren relasjonell eller mer av en individualist?

Innleggsøyeblikket
Første bud er å tvinge angrepslaget til å legge inn lengst mulig unna vår
16-meter. Jo lengre unna, desto mer skal det til å få det presist. Jo lengre unna,
desto mer tid har det forsvarende laget på seg til å dekke rom og vinne ball.
Jo lengre unna, desto vanskeligere er det å skape målsjanser.




Figur 46: Et smalt bakre ledd tvinger angrepslaget til å angripe bredt.




61
Figur 47: Et bredt bakre ledd åpner for innlegg nærmere mål.




Andre bud kan formuleres som en tese: Jo flere forsvarsspillere innlegget må
passere, desto vanskeligere er det å nå en mulig avslutter.




Figur 48: Innlegget må passere mange forsvarsspillere før det når en ev. avslutter.




62
Tredje bud er at et eventuelt innlegg tvinges foran førsteforsvarer. Da vil det
mest trolig ikke true bakrommet.




Figur 49: Forsvarer tvinger innlegget foran seg.



Det beste er selvsagt å hindre innlegg overhodet. Her må førsteforsvarer-
stoltheten fram: «Aldri innlegg fra min side!» I dagens fotball overlates ofte
backen aleine med denne oppgaven. Stopperne blir værende i 16-meteren.
Hvordan man løser sikringsarbeidet, er omtalt tidligere.

Her er noen læringsmomenter til den som skal vinne ball eller hindre innlegg:
• Velge pressøyeblikk ut ifra avstand og motstanders kroppsposisjon, blikk,
  fot og touch.
• Komme tett i press med rett fart og korte ned stegene inn i press.
• Ha kontroll på overkroppen, bruke armene aktivt og alltid ha en fot i bakken.
• Utnytte dårlige, lange og for mange touch hos motstander.
• Prøve å ta rommet mellom ballfører og ball.




63
Innlegget i boksen
Vi kan dele disse opp i tre:
• I overtall – liketall.
• I undertall.
• Innlegg fra dødlinja.

I overtall – liketall
• Soneprinsippet gjelder, i posisjon mellom eget mål og motstander i sone.
• Ta kontroll foran eget mål gjennom posisjonering innenfor stolpene – sidestill.
• Være rede: Oversikt over trusler mot første stolpe, bakre stolpe og
   45-grader, og kontroll på farligste rom.
• Ta kontroll på området mellom spiller i press og første stolpe med én spiller;
   da må innlegget forbi to forsvarere før det blir farlig.
• Sidestilt kroppsstilling så man ser både ball og motstandere – unngå «ball
   watching».
• Spillere på feil side må komme seg på rett side.
• Offervilje – først på ball.
• «Ta duellen før duellen» – gå i kropp for å ta bort timing og fart hos
   motspiller.
• Markere og ha kontroll på farlige rom helt til situasjonen er avklart.
• Hvis motstanderne ikke når ball, bør de allikevel tas ut for å skaffe rom til
   keeper.




Figur 50: Innleggssituasjon der vi er i overtall




64
I undertall
Her er vi på hæla. Innlegget vil komme. Vi må
• ta kontroll på området mellom spiller i delvis press og første stolpe med én
   spiller.
• ta kontroll foran eget mål gjennom posisjonering innenfor stolpene.
• evne å gjøre to ting samtidig: sidestille for å se innleggets bane og
   motspillernes bevegelser og unngå «ball watching».
• få spillere på feil side til å komme seg på rett side.




Figur 51: Det brenner! Ved hjelp av klare retningslinjer skal det forsvarende laget likevel få
dette under kontroll.




65
Innlegg fra dødlinja
Dette er kanskje den mest spesielle spillsituasjonen i et soneforsvar.
For her må vi markere ut motspillerne våre.




Figur 52: Innlegg fra dødlinja. Forsvarsspillerne våre markerer ut angrepsspillerne.



Forsvarsarbeid for å nekte avslutning – eller håndtere
avslutning:

Før eventuell avslutning
• Kontrollere bakrom – falle av samla.
• Posisjonere seg for å komme tett eller snappe ball og samtidig ha kontroll på
  rom foran mål.
• Stå i pressejobben til ballen er spilt.
• Raskt i rett posisjon når pressejobben er over.
• Korte avstander mellom spillere bak presset.
• Spillere på feil side av ballfører tar ut støttespillere på det angripende laget;
  greier man å lage sandwichsituasjoner, er det enda bedre.
• Ta «duellen før duellen» – gå i kropp for å ta bort timing og fart hos
  motspiller.



66
• Markere og ha kontroll på farlige rom helt til situasjonen er avklart.
• Ta ut motstandere for å skaffe rom til keeper, selv om disse ikke når ball.

Ved avslutning
• Komme tett og presse – se på ball.
• Ha kontroll på overkropp og alltid en fot i bakken – korte ned stegene inn i press.
• Stresse ballfører – forsøke å vinne ball, oppholde og/eller lede vekk fra mål.
• Ta rommet mellom ballfører og ball før man tar ball.
• Holde feilvendte spillere feilvendt – armlengdes avstand.

Håndtere avslutningen
• Keeper er posisjonert og klar for å ta imot skudd; redde og styre returer.
• Alle i beredskap fram til ballen er ute av boksen / situasjonen er avklart –
  jakte returer.
• I press / blokke med kontroll. Stå på beina, men vi kaster oss inn når vi må.
• Stenge av ett hjørne (det hjørnet man kommer fra) – keeper tar det andre
• Aldri skudd mellom beina.
• Spillere som ikke markerer/blokker, beskytter målet.




Figur 53: Et bakre ledd som er så smalt som det kan være, og der forsvarer nr. 3 blokkerer
skudd.



67
Kvalitet i førsteforsvarerrollen –
typiske spillsituasjoner
Læring er avhengig av at man øver på det man skal beherske. Læring i fotball
fordrer at spillerne trener på de situasjonene de møter i kamp. Læring fordrer
gjenkjenning. Øving må skje opp og ned på funksjonalitetsskalaen – fra én-
mot-én-situasjoner til spill elleve mot elleve. Nedenfor følger en kategorisering
av typiske én-mot-én-situasjoner. Dette vil være utgangspunktet for hvordan
læringssituasjonen legges til rette. Og selvsagt også for hvordan veiledning,
inkludert feedback, skal skje.

Spillsituasjonene førsteforsvareren kommer opp i, er ulike. De er nesten for
ulike idretter å regne. Forståelsen for dette er ofte mangelvare hos oss trenere.
Da blir den det hos spillerne også. Spillerne møter de ulike situasjonene hele
tiden, både på trening og i kamp. Det er vår oppgave som trenere
• å hjelpe spillerne til å identifisere de ulike situasjonene.
• å bevisstgjøre spillerne på at disse situasjonene løses på ulike måter
• å velge gode, konkrete læringsmomenter for å bli dyktige i de enkelte
   situasjonene.
• å øve på disse situasjonene på trening opp og ned på funksjonalitetsskalaen
   der øvelsene treffer læringsmomentene.

Når ingen er i ballbesittelse: 0-situasjoner
Det laget som vinner flest dueller i en kamp, vinner ofte kampen også. 40
prosent av alle angrepsstarter har utgangspunkt i en spillsituasjon der ingen
av lagene er i kontrollert ballbesittelse. Å komme ut av disse situasjonene i
ballbesittelse er følgelig avgjørende. Sannsynligheten for å lykkes øker
1) hvis spillerne vurderer situasjonen som viktig
2) hvis spillerne viser vilje til å vinne
3) hvis omgivelsene – altså de andre på laget – tilbyr flest mulig
    pasningsalternativ

En motivasjonsfaktor: Målsjanser og mål kommer ofte fra intet. Mange av disse
kan identifiseres fra uoversiktlige situasjoner.




68
Måtte ta igjen en ballfører som har passert deg
Situasjonene oppstår ofte
1) ved balltap der førsteforsvarer er nær ballfører. Å kunne være en god
    førsteforsvarer på feil side er en god ferdighet.
2) ved balltap der bakre ledd rygger og verner bakrommet. Det blir strekk i
    laget. Her skal og må spillere høyere på banen ta tunge og hurtige løp hjem
    – ofte over distanse – for så å gjenopprette balansen i laget.
3) når angrepslag spiller gjennom ledd, og når førsteforsvarer blir for ivrig i
    presset sitt.

Er vi gode i disse situasjonene, vil laget evne å vinne ballen tilbake ofte.
Spillere som behersker disse situasjonene, vil få både oppmerksomhet og
anerkjennelse. Det lyser av god lagånd og oppofrelse. Det er en ferdighet å ta
med seg.

Møte en rettvendt ballfører
Igjen er det spillsituasjonen som avgjør hvordan førsteforsvarer skal handle.
Og ikke minst: hvordan balansen er i hele forsvarslaget.
• Er førsteforsvareren langt unna og sannsynligheten liten for å komme
   oppi før motspilleren kan spille pasning – slå gjennombruddet – blir
   hovedoppgaven å gjøre seg så brei som mulig og dekke rom.
• Jo nærmere eget mål man er, desto viktigere blir det at førsteforsvarer
   kommer oppi for å nekte gjennombrudd eller avslutning. I og rundt 16-meter
   må man ofre både kropp og sjel. «Rumpa til press» er bannlyst. Hvor mange
   ganger ser vi ikke at førsteforsvarer går på en skudd-, pasnings- eller
   innleggsfinte?

Møte en rettvendt ballfører i stor fart
Dette er den kanskje mest utfordrende spillsituasjonen. Fart og kraft må møtes
med fart og kraft. Men mest av alt – med kløkt og fotballforståelse. Altfor ofte
ser vi at førsteforsvarer ikke tilpasser seg ballførers fart og fysikk.
• Er forsvarslaget i ubalanse, må det sinkes og ledes. Aggressiviteten må
  skrus på seinere.
• En må ofte tjuvstarte hjemover for å ha toppfart når en møter angriperen
  skulder mot skulder. Her kan en lære av hockeyspilleren eller bandyspilleren
  som «henter fart» før duell.
• Kroppen må brukes aktivt: «Kom deg inn foran og senk farten!»




69
Spillsituasjonen har ofte et stort potensial for angrepslaget. Desto viktigere
er det at det forsvarende laget løser utfordringen på en god måte.
Førsteangriperen trenger ofte hjelp fra medspillerne. Fall, bli med, led ut.
Hovedmålet for førsteforsvareren er å unngå å bli passert.

Møte en feilvendt ballfører
Her er det liten fare for et direkte delgjennombrudd.
• Er det muligheter for å snappe ballen før den når førsteangriper – altså å
  bryte ballbanen foran?
• Førsteforsvarer skal være nær for å hindre vending.
• Først kroppskontakt, så ikke, kan være gunstig. Det skaper usikkerhet hos
  ballfører. «Hvor er forsvarsspilleren?»
• Møter førsteforsvareren en motspiller som er kjapp i beina (en
  vendingsspiller), kan og bør han forvente utfordringer. Forsøk på vending
  kan snus til ballerobring.

Et lite apropos: En feilvendt spiller søker ofte støtte. Gode lag søker på nytt
gjennombrudd. Dette skal være et signal til forsvarslaget og forsvarsspillere på
feil ballside: Søk støttespiller og se etter muligheter for å snappe ball eller gå i
duell.

Nekte avslutninger/innlegg
Holder laget nullen i en fotballkamp, er det gode muligheter for å vinne
kampen. Her kan vi være rimelig bastante. Men er ballfører i siste tredjedel av
banen, er det fare på ferde!

Ved innleggssituasjoner bør førsteforsvarer ha gode forutsetninger for å nekte
innlegget. Det er ofte trangt.
• Førsteforsvarer må være stolt og ærgjerrig: «Her skal jeg blokkere
  innlegget!»
• Førsteforsvarer er særs ofte aleine i situasjonen. Stopperne er i boksen, og
  dyp midtbane eller kant er ofte ikke til stede som sikringsspiller.
• Møter førsteforsvarer spillere som er raskere, må farten strupes før innlegg.
  Bruk kroppen og få tatt bort farten.
• Førsteforsvarer må være var for finter. Stå på beina!
• Å lede ut gir trangere rom for ballfører. Dette er spesielt viktig når en møter
  innoverkanter med godfoten vendt inn i banen.




70
Ved innlegg i boksen
Å konsentrere seg om ballfører og ballbane er nødvendig for god timing
når man skal vinne dueller. Dette kan imidlertid ta overhånd. Da blir
forsvarsspillerne i boksen «ball watchers» og glemmer både sonen sin
og spillerne i sonen.

Angrepsspillerne vil dermed få et fortrinn når duellene oppstår. Lure
angrepsspillere venter ofte med bevegelsene, trekker seg unna og legger seg
i blindsonen. De aller klokeste tar en «mot–vekk-bevegelse» og legger seg
på skuldra til forsvarer.

Forsvarerne må ha to tanker i hodet samtidig og handle deretter:
• Finn ballbanen.
• Ha kontroll over nærmeste spiller.
For å løse dette må forsvareren sidestille seg. Så kommer duellen.
Det er gladiatorenes kamp. Vinn eller forsvinn!




71
Avrunding
Du har nå vært igjennom soneforsvaret fra A til Å. Bruk det som bakteppe når
du introduserer, videreutvikler og perfeksjonerer forsvarsspillet i laget ditt. Bruk
det også gjerne som et oppslagsverk. I fotball må man alltid vende tilbake til
både tema og læringsmomenter. Spillere kommer, og spillere går. Formtopper
gjør det samme. Og ikke minst: Man møter ulik type motstand med ulike
utfordringer. Derfor må man ta tak i samme tema og læringsmomenter på nytt
og på nytt. Noen ganger må man forenkle. Noen ganger forsterke.
Og videreutvikle.

Dette er en fotballtreners hverdag.
I «Landslagsskolen» finner du øvelser og økter for innlæring av soneforsvaret.


Videre tilleggsstoff finner du her:

Barnefotball og ungdomsfotball

Mot det ferdige spillet – fra nier til ellever

Skoleringsplan 10–12 år

Ferdighetsutvikling i fotball

Forklaringer til læringsmomentene

Landslagsskolen




72
