Talent i fotball

Erfaringer fra samarbeidet
mellom Lyn og NTG
UEFA A-LISENS 2010-11

Svein Roger Pettersen

Forord
Idet dette forordet skrives er jeg i sluttfasen med denne oppgaven. Det er utvilsomt en god
følelse. Det har gått med noen sene kvelder for å få dette arbeidet i havn. Uansett hvordan
dette arbeidet vurderes av andre så har det hatt en god effekt på meg. Jeg har fått systematisert
noen av mine tanker rundt talentarbeid.
I tillegg til min egen innsats er det andre som skal takkes for bidrag til denne oppgaven
Takk til intervjupersonene. Trivelig og utviklende å snakke fotball med dere.
Takk til veileder Jan Roar Saltvik. God og presis tilbakemelding.
Takk til Cathrine for korrekturlesing.
Takk til NTG fotballavdelingen for tilgang på informasjon.

Asker, januar 2011
Svein Roger Pettersen

1

Sammendrag
Hensikten med denne oppgaven har vært å se på hva som kjennetegner talenter i fotball. Mitt
ønske har vært å kunne identifisere noen faktorer som kan være med å sette fokus på hva et
fotballtalent er. Samarbeidsprosjektet mellom fotballklubben Lyn og stiftelse Norges
Toppidrettsgymnas, kjent som Lyn/NTG- prosjektet, har vært benyttet som case i forsøket på
å fremskaffe kunnskap på området. Ved å intervjue to tidligere ansatte i prosjektet ble ulike
temaer belyst i et forsøk på å besvare problemstillingene. Det ble gjennomført et kvalitativt
forskningsintervju med hver av intervjupersonene, hvert intervju med en varighet på ca 3
timer.
Først og fremst kan arbeidet oppsummeres med at fotballtalent ikke kan defineres på èn
bestemt måte. Det er få entydige faktorer som på en sikker måte kan fortelle at en spiller
kommer til å lykkes. Talentets størrelse bestemmes derimot av totaliteten av ferdigheter,
personlighet og egenskaper innenfor områdene fotballferdighet, fysikk og mentalitet.
Spillerens evne til utvikling og læring innenfor de nevnte områdene vil være avgjørende for
talentets størrelse. Skal man nå toppfotballen må man totalt sett ha en relativt ”høy score”
innenfor fotballferdighet, fysikk og mentalitet. ”Enkeltskårene” kan variere fra talent til talent.
De ulike talentene kan ha sin spisskompetanse innenfor ulike områder. På samme måte kan de
ulike talentene ha noen ”svakere sider”. Likevel er et viktig kjennetegn på talentene i
Lyn/NTG- prosjektet at de skåret jevnt høyt innenfor områdene fotballferdighet, fysikk og
mentalitet.
Ferdighetsmessig var det ikke store forskjeller på de talentene som lyktes i Lyn og de som
ikke lyktes når det gjelder den koordinative grunnbasen og generell ballbehandling (teknikk).
Det som virkelig skilte de beste fra de nest beste ferdighetsmessig var at de beste var
dyktigere på den kognitive delen av ferdigheten. De var dyktigere på valg, og trolig da også
på viktige faktorer som ligger bak valgene; innhenting av informasjon (persepsjon) og
bearbeiding av informasjon. Manglende spillforståelse og liten progresjon i valg-dimensjonen
av ferdigheten var en viktig årsak til at mange ikke nådde opp i Lyn.
Fysisk holdt de største talentene et jevnt høyt nivå innenfor områdene hurtighet, styrke/spenst
og utholdenhet. De største talentene var ofte ikke de beste i Lyn/NTG- prosjektet på
enkeltskårer innenfor de ulike fysiske områdene, men på den andre siden hadde de svært få
”hull” i sin fysiske kapasitet. Det viktigste fysiske kjennetegnet var altså deres jevnt høye

2

fysiske nivå. En annen viktig observasjon var at de største talentene viste større evne til
utvikling av sin fysiske kapasitet i forhold til kravene innenfor fotball. De jobbet mer
målbevist, strukturert og hadde bedre gjennomføringskraft i de fysiske øktene enn de nest
største talentene.
Mentaliteten var det området som skilte de største Lyn/NTG- talentene mest fra de nest
største. De største talentene hadde utviklet, eller viste evne til å utvikle, en mentalitet for
toppidrett i større grad enn mindre talenter. Noen kjennetegn ved mentaliteten var at;
De var utviklingsorienterte
De håndterte med- og motgang
De tok ansvar for egen utvikling
De var positiv forpliktet
De hadde stor gjennomføringskraft i øktene
Oppgaven har også sett på hvordan spillerutviklingen ble gjennomført ved Lyn/NTG. Over 30
spillere med bakgrunn fra prosjektet har spilt tippeligafotball. Kort oppsummert var det noen
suksessfaktorer i systemet og noen forbedringspotensialer. Suksessfaktorer var heltidsansatte
spillerutviklere, stor treningsmengde, mange fellesøkter, internasjonale referanser,
klubbpolitisk forankring, rekruttering og gruppesammensetningen. Forbedringsfaktorer var
for stor treningsmengde for noen, mer individrettet trening, for mange kamper, snevert
skoletilbud og begrenset økonomi.

3

Innholdsfortegnelse
Forord
Sammendrag
1. INNLEDNING…………………………………………………………….s. 6
1.1 Bakgrunn og hensikt…………………………………………………………...s. 6
1.2 Problemstilling………………………………………………………………....s. 7

2. METODE………………………………………………………………….s. 8
2.1 Intervjusituasjonen og behandling av data….……………………………..s. 9

3. TEORI……………………………………………………………………s. 11
3.1 Hva er talent?....................................................................................................s. 11
3.2 Om talent……………………………………………………………………...s. 11
3.3 Kjennetegn på talent i fotball………………………………………………..s. 13
3.4 Talentidentifisering…………………………………………………………...s. 14
3.5 Presentasjon av Norges Toppidrettsgymnas (NTG)………………………..s. 16
3.6 Målsettinger ved NTG………………………………………………………..s. 17
3.7 En vanlig ukeplan for en Lyn/NTG – spiller………………………………..s. 18
3.8 Presentasjon av FC Lyn Oslo……………………………………………….s. 18
3.9 Samarbeidet mellom NTG og FC Lyn Oslo………………………………...s. 19

4. RESULTATER………………………………………………………….s. 21
4.1 Talent i fotball………………………………………………………………...s. 21
4.2 Kjennetegn ved et fotballtalent………………………………………………s. 23
4.2.1 Fotballferdighet……………………………………………………….s.23
4.2.2 Mentalitet…………………………………………………………….s. 25
4.2.2.1 Utviklingsorientert…………………………………………s. 26
4.2.2.2 Håndtere med- og motgang………………………………...s. 27
4.2.2.3 Tar ansvar for egen utvikling………………………………s. 29
4.2.2.4 Positivt forpliktet…………………………………………...s. 30
4.2.3 Fysikk………………………………………………………………...s. 30
4.3 Talenter som ”lykkes” vs talenter som ”mislykkes”…………………….....s. 33

4

4.4 Spillerutvikling ved Lyn/NTG……………………………………………….s. 34
4.4.1 Suksessfaktorer (i systemet)…………………………………………s. 34
4.4.1.1 Heltidsansatte spillerutviklere…,,,,,,,,,,,,,,,,,,,,,,,,,,,,,,,,,,,,,,,,,,.s. 34
4.4.1.2 Treningsmengde…………………………………………………s. 35
4.4.1.3 Internasjonale referanser………………………………………s. 36
4.4.1.4 Klubbpolitisk forankring………………………………………..s. 37
4.4.1.5 Rekruttering………………………………………………………s. 37
4.4.1.6 Gruppesammensetning………………………………………….s. 39
4.4.2. Forbedringsfaktorer………………………………………………….s. 39
4.4.2.1 Treningsmengde……………………………………………...….s. 40
4.4.2.2 Mer individuelt fokus……………………………………………s. 40
4.4.2.3 For mange kamper………………………………………………s. 41
4.4.2.4 For snevert skoletilbud…..……………………………………..s. 41
4.4.2.5 Økonomi………………………………………………………..…s. 41

5. OPPSUMMERING ……………………………………………………..s. 42
5.1 ”Svar” på hovedproblemstillingen………………………………………….s. 42
5.1.1 Kjennetegn ved NTG-talentene……………………………………..s. 42
5.2 Hva kjennetegnet spillerutviklingen i Lyn/NTG- systemet?........................s. 45

6. DISKUSJON……………………………………………………………..s. 46
6.1 Hvordan kan vi avsløre talent?.......................................................................s. 46
6.2 Hvordan drive ferdighetslæring?....................................................................s. 47
6.3 Når er det gunstig å bli tatt opp på A-laget?..................................................s. 49
6.4 Er det problematisk å samle for mange talenter i samme klubb?...............s. 49
6.5 Hva med de som ikke når toppfotballen på første forsøk?...........................s. 50
6.6 Tar unge spillere konsekvensen av sine høye målsetninger?........................s. 51

Referanseliste
Vedlegg

5

1.

INNLEDNING

1.1

Bakgrunn og hensikt

Spillerutvikling har fanget min interesse sterkt, og med økende grad, i de ti årene jeg har
praktisert som fotballtrener. Jeg har vært opptatt av hvordan jeg som trener kan bidra til at
enkeltspillere og lag tar ut maksimalt av sitt prestasjonspotensial. Hvordan lærer spillerne
best? Hvordan bør treningsuka og –året se ut for en ung spiller som ønsker å spille
tippeligafotball? Hvilken type treneradferd, coaching og pedagogikk øker sannsynligheten for
at unge spillere utvikler seg optimalt? Alt dette er spennende spørsmål som det kunne vært
morsomt å dykke ned i. I denne sammenheng vil det være for omfattende å belyse alle disse
spørsmålene. Formålet med denne oppgaven er først og fremst å studere kjennetegn ved
talenter i fotball.
Samarbeidsprosjektet mellom fotballklubben Lyn og Norges Toppidrettsgymnas (NTG) er
miljøet hvor jeg har forsøkt å trekke ut erfaringsbasert kunnskap fra. Klubben og
spillerutviklingsmodellen kjenner jeg relativt godt fra innsiden, derfor er valget av Lyn som
klubb og klubbens samarbeid med NTG naturlig for meg å se nærmere på. Min motivasjon for
å gjøre denne oppgaven knyttet til Lyn og NTG er todelt. For det første mener jeg at det ligger
mye kunnskap og erfaring knyttet til dette samarbeidsprosjektet som jeg personlig og andre
interesserte kan ha nytte av. En god del av dette er spredt ut til deler av ”fotball-norge” ved
ulike anledninger. Mye av kunnskapen ligger likevel hos enkeltpersoner, som i løpet av de ti
årene prosjektet varte, har bidratt til å utvikle spillerutviklingsmodellen. En del av denne
kunnskapen som ligger hos tidligere ansatte er ikke skriftliggjort. Dette ønsker jeg å bidra
med. For det andre ønsker jeg å få systematisert mine egne tanker rundt temaet
spillerutvikling. Bidrag fra tidligere spillerutviklere i prosjektet vil gi meg ny viten til bruk i
min egen praksis. Jeg mener derfor at denne oppgaven kan ha både egenverdi og nytteverdi.
I mange tilfeller, kanskje de fleste, nås ikke toppfotballen før i voksen alder. Dette er da et
resultat av ”arbeid” som er gjort i barne- og ungdomsalderen. Denne oppgaven vil i all
hovedsak ta for seg forhold knyttet til spillere i junioralder, fra cirka 16 til 19 år. Det er denne
aldersgruppen som har utgjort spillerne i Lyn/NTG- prosjektet, som jeg skal si noe om. Det
som skjer av aktivitet før og etter junioralderen er selvsagt helt avgjørende for en spillers
prestasjoner i voksen alder, selv om dette ikke berøres i denne oppgaven i særlig grad.

6

1.2

Problemstillinger

Det ble tidlig klart for meg at jeg ønsket å systematisere erfaringsbasert kunnskap fra
Lyn/NTG- prosjektet i denne oppgaven. Jeg kunne valgt ulike tilnærminger og
problemstillinger, men valget falt på et problemområde som engasjerer meg. Gjennom mine
egne erfaringer og i diskusjoner med andre har jeg opplevd ulik tilnærminger til hva et
fotballtalent er. Jeg har alltid lurt på hvordan folk kan være så sikker i sin sak når de uttaler at
”den spilleren må nå langt” eller ”han kommer aldri til å lykkes”. Jeg har selv gått i fellen ved
å komme med liknende uttalelser. I de senere årene, med økt erfaring og kunnskap, har jeg
blitt mindre skråsikker på mange spillere, både de som omtales som talenter og de som ikke
får den tittelen hengende over seg. Jeg ønsket å bruke denne oppgaven til å prøve å
systematisere noe viten rundt hva som kjennetegner et fotballtalent. På bakgrunn av dette er
hovedproblemområdet definert på følgende måte;
Hva kjennetegner et fotballtalent?
a) Ferdighetsmessig
b) Fysisk
c) Mentalt
Videre har jeg følgende underproblemstillinger;
Hva kjennetegner talenter som når toppfotballen?
Hva kjennetegner talenter som ikke når toppfotballen?
Hva kjennetegnet spillerutviklingen i Lyn/NTG- systemet?
Disse tre underproblemstillingene er ment som ”støtteproblemstillinger” for å besvare
hovedproblemstillingen. Jeg hadde ikke forventninger om å finne absolutte sannheter i
forhold til disse problemstillingene. Snarere ønsket jeg å bruke erfaringene fra Lyn/NTGsamarbeidet som bidrag til en større kunnskapsbase om problemområdene. Siden jeg tok
utgangspunkt i samarbeidet mellom Lyn og NTG, ønsket jeg også å si noe om innholdet i
spillerutviklingen ved Lyn/NTG. Etter min mening bør det være av allmenn fotballinteresse å
kjenne litt til Lyn/NTG- prosjektet, et prosjekt hvor over 30 tippeligaspillere har vært innom.

7

2.

METODE

I denne delen av oppgaven ønsker jeg å redegjøre for metoden og fremgangsmåten i
oppgaven, for å gjøre oppgaven og arbeidet åpen for kritikk og diskusjon. Mitt metodiske
utgangspunkt var å finne den tilnærmingen og metoden som var best egnet til å frembringe
kunnskap om problemområdet (Holme & Solvang 1993). Det ble ganske tidlig klart for meg
at her måtte jeg ta i bruk en kvalitativ metode. Kvalitativ forskning kjennetegnes ved at
tenkemåte og utsagn formidles via ord og sjelden med tall eller nummer (Holter og Kalleberg,
1996). Forskning som legger vekt på kvalitative aspekter er induktiv (Johansen 2002). Det
betyr at jeg har tatt utgangspunkt i de data jeg innhentet i stedet for å samle data for å
bedømme forhåndskonstruerte hypoteser, modeller eller teorier. Det finnes få standardiserte
regler for kvalitativ metode (Kvale 1997), men en del retningslinjer som jeg har tatt hensyn
til.
Formålet med denne oppgaven var å se på hvordan Lyn som klubb har drevet sin
spillerutvikling på juniornivå i samarbeid med NTG. Jeg ønsket å få noen av Lyn/NTGprosjektets spillerutviklere og ledere til å si noe om hvordan de jobbet i forhold til utvikling
av spillerne. På denne måten ønsket jeg å få deres syn og tanker rundt noen sentrale temaer
knyttet til spillerutvikling. Valget av intervjupersoner er ikke helt tilfeldig. De utvalgte er
personer som har vært drivkrefter i prosjektet og som jeg hadde en formening om at kunne ha
mange bidrag i denne sammenheng. Jeg har også valg dem som tidsmessig har vært knyttet til
Lyn/NTG- prosjektet lengst, og som dermed kjenner historien best. Totalt ble det intervjuet to
personer. Hvert intervju tok ca 3 timer.
I møtet med intervjupersonene ble et kvalitativt forskningsintervju benyttet. Ved bruk av
intervjuer har jeg fått beskrevet sentrale deler av spillerutviklingen i Lyn/NTG. Disse
beskrivelsene har blitt skrevet ut i intervjutekster, som så har gått igjennom en fortolkende
prosess (Repstad, 1993). Denne fortolkingen vil alltid skje ut fra en forståelseshorisont
(Holme & Solvang, 1993). Min forståelseshorisont er ikke verdinøytral, men blant annet
farget av min bakgrunn og utdannelse (Holme & Solvang, 1993). Ved å redegjøre kort for
min bakgrunn vil leseren kunne se hvilket grunnlag jeg tolker ut fra, og på den måten gjøre
seg opp en mening om holdbarheten i det jeg presenterer. Min forforståelse bygger på mine
egne erfaringer. Som tidligere ansatt i Lyn og på NTG kan min forhistorie være med å prege
den kunnskapen jeg forsøker å formidle i denne oppgaven. Målet mitt er likevel at jeg skal

8

frembringe kunnskap i tråd med intervjupersonenes synspunkter. Intervjupersonene ble gjort
klar over prosjektets innhold og hvordan intervjuene skulle behandles.
Det kvalitative forskningsintervju er en metode som tar utgangspunkt i den hverdagslige
samtalen, men skiller seg fra denne ved å være en faglig konversasjon med en viss struktur og
hensikt. Med utgangspunkt i Kvale (1997) har jeg funnet en ”oppskrift” på det kvalitative
forskningsintervju som jeg har benyttet i min samtale med intervjupersonene. Min oppgave
som intervjuer var å lytte til intervjupersonenes oppfatninger, opplevelser, meninger og
erfaringer.
2.1

Intervjusituasjonen og bearbeiding av data

Før intervjuene fant sted sendte jeg ut mail til intervjupersonene der jeg informerte om formål
med intervjuene, anonymitet og tolking av intervjuene. Intervjuene startet med at jeg stilte
åpningsspørsmål fra intervjuguiden (vedlegg 1). Etter dette fløt som regel samtalen av seg
selv. Intervjuguiden ble benyttet som en huskeliste for å sikre fremdrift og retning i
intervjuene. Hvert intervju tok ca 3 timer og ble gjennomført på et sted intervjupersonen selv
hadde valgt ut.
Under intervjusituasjonen er det er noen mulige feilkilder. Først og fremst kan en intervjuer
ikke utelukke at han til en viss grad har farget uttalelsene til de som ble intervjuet. Jeg har
likevel vært opptatt av å være så nøytral som mulig, og latt intervjupersonene få komme med
sine syn. Miljøene hvor intervjuene fant sted har etter min mening ikke hatt innvirkning på
resultatene, vi hadde ingen forstyrrelser underveis.
Som i selve intervjusituasjonen kan også tolkingen av intervjuene i etterkant være farget av
meg som person. Jeg har også i denne fasen av arbeidet forsøkt å være så nøytral som mulig
og beskrive temaene slik intervjupersonene ser dem. Ved å tolke og analysere intervjuene har
jeg forsøkt å trekke ut kategorier som kan si noe om mine problemområder. Jeg har sett etter
mønstre, ting som har gått igjen hos intervjupersonene.
Intervjupersonene har blitt bedt om å snakke om forhold som ligger noe tilbake i tid. Dette
kan påvirke nøyaktigheten i de funnene som blir presentert. Det er utfordrende å berette om
tilbakelagte stadier og det kan tenkes at man forsøker å sette i ting i et bedre lys enn hva som i
virkeligheten var tilfelle. Dette er det vanskelig for meg å gardere meg helt og fult imot, men
min kjennskap til Lyn og NTG kan være med på å korrigere ”feilaktige” opplysninger.

9

Funnene som presenteres i denne oppgaven er subjektive meninger, erfaringer og kunnskap i
tilknytning til spillerutviklingsprosjektet i Lyn/NTG. I vitenskapelig forstand kan ikke disse
funnene ha gyldighet utover dette prosjektet. Jeg mener likevel at mye av det som presenteres
her kan ha verdi for andre fotballmiljøer, klubber og enkeltpersoner.
Avslutningsvis i dette metodekapittelet ønsker jeg å presisere at resultatene i denne oppgaven
kan være farget av meg og mitt tankesett. Som tidligere ansatt i prosjektet kunne det tenkes at
jeg ønsker å fremstille prosjektet i best mulig lys. Dette kan vanskelig motbevises av meg,
men jeg mener bestemt at jeg som tidligere forsker har fulgt de etiske reglene for
forskningsarbeid. Mitt fokus har vært å presentere den riktige historien, slik det faktisk
skjedde. Dette vil tjene både meg og leseren på sikt. Jeg ønsker å være åpen om disse sidene
ved denne oppgaven, så overlater jeg til leseren å feste lit til innholdet. På samme måte kan
det tenkes at intervjupersonene, som begge har lang tilknytning og ”eierskap” til prosjektet,
ønsker å fremstille sitt arbeid i best mulig lys. Min oppfatning under intervjusituasjonen er
derimot at de hadde en sunn kritisk inngang til egen praksis. De berettet både om positive og
negative aspekter ved prosjektet. I sum mener jeg at deres meninger og oppfatninger som har
kommet fram i denne oppgaven i liten grad er farget av ”uedle” hensikter. Men igjen overlater
jeg til leseren å ta stilling til dette.

10

3.

TEORI

3.1

Hva er et talent?

Mange spillere blir beskrevet som ”talenter” og ”talentfulle”. Hva ligger i disse begrepene?
Eggen og Engevik (2010) beskriver at talentfulle spillere skiller seg fra mengden og har et
høyere prestasjonsnivå enn det kravet idretten stiller i en gitt aldersgruppe. De sier videre at et
talent er ”en person som har en naturlig evne til å prestere godt". Ifølge Enoksen (2002) vil
”visse arvelige faktorer” i noen grad bestemme en utøvers mulighet til å nå toppnivå i en
idrett, men også trening (miljøfaktorer) vil spille en avgjørende rolle.

I Moberg (2010) deler Strande talentbegrepet inn i to kategorier; det fødte talentet og
treningstalentet. Begge er viktige, men Strande sier at han har sett mange treningstalenter som
har blitt bedre enn de fødte talentene. Det medfødte talentet er ifølge Strande altså ikke
tilstrekkelig for å nå toppnivå i fotball.

3.2

Om talent.

Ifølge Johansen (2006) er ”det verste som finns” såkalt talenter som tror de kan alt om
idretten de utøver og hva som kreves for å nå målet, og som fullstendig mangler ydmykhet og
disiplin. Han sier videre at ”hemmeligheten med suksess er hardt arbeid, 85 % av suksess
dreier seg om knallhardt arbeid og jerndisiplin over lang tid for å realisere drømmen.
Treningstalent og disiplin kan alle utvikle hvis drømmen og lidenskapen er sterk nok”.
Johansen tillegger altså trening og miljøpåvirkning stor verdi i forhold til det Strande kaller
”det fødte talentet”. Dette synet støttes av tidligere toppalpinist Kjetil Andre Aamodt, som
selv ble ansett som et stort talent i sin idrett;
”En dag var det en nabo som sa til moder`n: Han sønnen din er jammen talentfull. Jeg
var 12 år gammel. Grunnen at han hadde sett” talentet”, var at jeg var så flink til å
spille fotball, og nå spilte altså sønnen til fru Aamodt på småguttelaget. Men talent?
Hva er egentlig det, spør jeg. Det å bli til noe er ikke noe du er født til. Det må trenes.
Trenes ofte og mye og her er filosofien min i et nøtteskall: Hvis jeg skal bli god i noe,
må jeg arbeide hardt over lang tid, legge ned mye arbeid og prioritere riktig, for å
oppnå det jeg ønsker….Sannheten er at jeg er et treningsprodukt uansett hvordan jeg
enn snur og vender på det. Faktisk hendte det noen ganger at jeg ble møtt med: Ikke
rart at Kjetil blir så god og vinner, så mye som han trener! Det var nærmest negativt,

11

og ble brukt mot deg og fader`n, det at jeg trente så mye. I utgangspunktet er derfor
ikke talentet så avgjørende” (Gangdal, 2006).
Johansen (2006) sier videre;
Å være et stort talent som yngre kan derfor bli det største hinder for å ha suksess som
voksen. Ganske enkelt fordi vi aldri lærte å takle motgang og utvikle selvdisiplin.
I NTG`s undervisningsmateriell finner man følgende forklaring på hvorfor stjerneskudd
”slukner”
Yngre utøvere som omtales som store talenter og som er vant til å være best endrer
gradvis innstilling. Er man suverent overlegen er det lett å slappe av litt. Det er som å
underskrive sin egen ”dødsdom”. Det kommer alltid opp en som er mer sulten på
suksess. I tillegg er det vanskeligere å ligge foran og forsvare seg enn å ligge bak og
jage. Er du heller ikke særlig godt trent i å tape, er det lett å si at ting er blitt for
vanskelige å få til….Det er derfor ikke tilfeldig at; ”nothing fails like success”.
I NTG`s spillerutviklingsmodell ble også den ”mentale siden av talentet” tillagt stor vekt. I
undervisningsmateriellet til fotballtalentene ved NTG står det blant annet;
”Når du kommer opp på et visst nivå så har alle de beste gode nok fysiske
forutsetninger. Men du må aldri undervurdere betydningen av innstilling som årsaker
til suksess. Bortsett fra noen svært få supertalenter er det ikke ditt talent som avgjør.
For de aller fleste som satser er dette stort nok. Det avgjørende er innstillingen. Din
innstilling til å ta ansvar for å utvikle ditt treningstalent, mentalitet og disiplin”.
Disse sitatene forteller oss noe om hvordan både trenere og tidligere topputøvere tillegger den
mentale siden av talentet stor verdi. Man må likevel ikke forledes til å tro at du kan bli
toppspiller ”bare” ved å ha riktig mental innstilling. Tvert imot blir viktigheten av ”alle
områdene”, totaliteten, synliggjort i NTG`s spillerutviklingsmodell;

12

Fig 1: Forsiden på NTG`s spilleruviklingsmodell slik den framstod i 2007.

Det som fremkommer i mye litteratur er, slik jeg tolker det, at talentfulle fotballspillere er
spillere som er disponerte for å nå langt innen fotball. Det er totaliteten eller miksen av
ferdigheter, personlighet og fysikk som i sum danner talentet. Tyngdepunktet kan, slik jeg
oppfatter det, ligge litt forskjellig fra utøver til utøver. Det som likevel går igjen som svært
viktig hos de fleste som drøfter talenter i idrett generelt og fotball spesielt er viktigheten av
den mentale biten. Evnen til systematisk, utviklingsorientert jobbing over tid blir av de fleste
tillagt stor verdi for å lykkes med sin idrett.
3.3

Kjennetegn på talenter i fotball.

Det finnes mange ”undersøkelser” og artikler på hva som kjennetegner verdens beste
fotballspillere. Det jeg er ute etter å beskrive nedenfor er hva som kjennetegner de største
talentene. Hva kjennetegnet verdens beste spillere da de var i junioralder? Ifølge Naustan
(2008) og Eggen og Engevik (2010) er ikke bildet helt entydig. En viktig årsak til dette er
fotballens kompleksitet og ulike rollekrav. Et midtstoppertalent kan være i besittelse av litt
andre ferdigheter enn en talentfull kantspiller. Det er likevel mulig å trekke ut noe felles
kjennetegn på talenter innen fotballen. Naustan har likevel listet opp noen felles
kjennetegnene ved fotballtalenter;
1. Fotballtalentene er hurtige. Detter gjelder både i forhold til den fysiske
forflytningsevnen (fotrapphet og toppfart) og den taktiske delen av

13

hurtighetsdimensjonen (oppfattelse, vurderingen, avgjørelser). Talentfulle spillere er
hurtig i beina, i oppfattelse eller begge deler.
2. Fotballtalentene har ”evnen til rask og nøyaktig ballbehandling”. De er i besittelse
av gode tekniske ferdigheter.
3. Fotballtalentene dekker store rom og er mye involvert med ball. De har stor fysisk
kapasitet og arbeidsmoral
4. Fotballtalentene er holdningssterke, treningsivrig og utviklingsansvarlig. De har god
”toppidrettsmentalitet”.

I Moberg (2010) blir et fotballtalent beskrevet som en som har ferdigheter, er villig til å trene
mye og har en indre lyst til å bli god. Vilje, innsats, ydmykhet og spisskompetanse er faktorer
som ifølge Moberg er viktige for talenter. Ferdigheter som er vanskelig å trene seg god på,
som ofte er litt typebasert eller medfødt, blir også trukket frem, som ekstremferdigheter,
lederegenskaper og spilleforståelse.

Det er også en del studier og undersøkelser som peker på enkelte sosiologiske faktorer som
kjennetegn ved talenter. Sosioøkonomisk bakgrunn, foreldrenes rolle og kulturell bakgrunn
kan være faktorer som gir kjennetegn på fotballtalenter. Jeg har på grunn av denne oppgavens
omfang valgt å ikke fokusere på dette.

3.4

Talentidentifisering

Williams og Franks (1998) viser litt av kompleksiteten i arbeidet med å skulle identifisere
fotballtalenter når de skriver om ulike prediktorer for talentidentifisering i fotball. Fysikk,
sosiologisk bakgrunn, fysiologi, psykologi, perseptuell-kognitive evner og personlighet kan
alle være viktige faktorer for å fastslå om en spiller er talentfull eller ikke. Arbeidskravene for
fotball er ikke like absolutte og ”synlige” som i en del andre ”lukkede” idretter. Ofte er det
summen av disse faktorene som til slutt avgjør ”talentets størrelse”. En spisskompetanse
innenfor ett av disse områdene kan også gjøre en spiller talentfull, selv med mangler innenfor
andre områder. Hvis vi i tillegg bringer inn at fotball er et lagspill, hvor man ofte tenker
relasjonelle og komplementære ferdigheter og egenskaper, så blir kompleksiteten komplett!

Eliteserietrenerne som Sæther (2004) intervjuet mente at det tekniske og taktiske var de
viktigste faktorene ved identifisering av talent, men også den fysiske, psykiske og sosiale

14

faktor spilte inn. Trenerne nevnte også spisskompetanse som noe man lette etter hos talenter.
Ifølge Reily et al. (2000) er tempo i retningsforandringer, fart, evne til å lese spillet og
motivasjonsorientering de viktigste ferdighetene og egenskapene i forhold til å forutsi
fotballtalent. Motivasjonsorienteringen burde være mestringsorientert heller enn
resultatorientert. Naustan (2008) påpeker at de fleste klubber som har ”modeller” for
identifisering av talent prioriterer ”personlighet” som en viktig faktor. Han trekker også frem
”game intelligence”, spilleforståelse, som en viktig faktor i forhold til identifisering av talent.
Moberg (2010) nevner 3 faktorer når trenere identifiserer talent i fotball. For det første brukte
de sin praktiske sans og visuelle erfaring til å gjenkjenne bevegelsesmønster hos spillere.
Trenernes magefølelse var en viktig faktor for de spillerne som ble valgt som talentfulle. For
det andre ser de etter spillernes evne til å lære, trene og forbedre seg. Her ble både
fotballferdigheter og personlige kvaliteter nevnt som viktige. For det tredje spiller trenerens
personlige smak en rolle, hvilke spillere de enkelt og greit liker. Dette siste støttes av Eggen
og Engevik (2010). De skriver at den subjektive mening spiller en viktig rolle når nye spillere
skal velges ut. Dette gjøres i form av at trenere, spillerutviklere og speidere etc. velger ut
spillere som passer best inn i deres kultur og struktur.

Trenerne i AkerAkademiet legger stor vekt på treningsvilje og et ønske om å bli god, ved
siden av ferdigheter, når de plukker med spillere (Moberg 2010). Det legges vekt på at
spillerne viser gode holdninger, og at de er konsentrerte på trening. I forhold til ferdigheter
blir det sett på både fysiske, tekniske, taktiske og mentale ferdigheter
I fotballklubben Ajax har de følgende oppskrift når de søker etter talenter: ”TIPS” står for
”technique, insight and intelligence, personality og speed” (Eggen og Engevik, 2010). I Ajax
vil de særlig være på utkikk etter I, P og S, fordi disse ofte er vanskelig å ha noe innflytelse
på. Teknikken kan alltids forbedres. Unge talenter i Ajax Amsterdam skal være teknisk
begavet, fotballkloke, interessante personligheter og med grunnleggende god fart. En del
engelske klubber er opptatt av ”balance” og ”attitude” når de ser etter talenter (Eggen og
Engevik, 2010). Det en stor del av litteratur er enig om er at gode prestasjoner i ung alder er
en dårlig indikator på ekspertise som voksen. I stedet argumenteres det for at det viktige er å
kunne gjenkjenne utøvere med potensial for å bli eliteutøvere (Eggen og Engevik, 2010).

15

Det jeg sitter igjen med når jeg har satt meg inn i ulik litteratur om talentidentifisering, er at
det ikke finnes en klar og tydelig ”modell” for hva man ser etter. Snarere er det noen felles
faktorer som alle synes er viktige, men vektingen av de ulike faktorene kan være noe ulik.

3.5

Presentasjon av Norges Toppidrettsgymnas (NTG).

Norges Toppidrettsgymnas avdeling Bærum startet opp i 1981. Da var det kun alpinister som
var elever ved skolen. Finn Christian ”Finken” Jagge, Lasse Kjus og Tom Stiansen var blant
de første elevene. I dag er 270 elever fordelt på 15 idretter ved NTG Bærum. To av de 15
idrettene er vinteridretter, mens de resterende 13 er både lag- og individuelle sommeridretter.
Nadderud stadion, en kunstgressbane og tilhørende treningsfelt, og Nadderudhallen med
idretts- og svømmehall ligger bare noen hundre meter unna dagens skolebygning.
Skolebiten av NTG er treårig og gir generell studiekompetanse, altså en generell adgang til
universiteter og høyskoler i Norge og utlandet. Det tilbys studiespesialiserende studieretning,
med fordypning innen samfunns- og økonomiske fag (rettslære og samfunnsøkonomi) eller
realfag (matematikk og fysikk).
Fotball er altså èn av 15 idretter ved NTG Bærum. Fotballavdelingen presenterer seg selv slik;
”Vi ønsker å legge til rette for at gutter og jenter kan kombinere skole og fotball på
høyt nivå. Vårt tilbud er tilpasset til en hver tid de nye kravene som settes til
ungdommen. Vi tar hvert år inn rundt 25 nye fotballelever hvorav det vil være
omtrent 19 gutter og 6 jenter. Vi ser helst at spillerne ligger i kretslagskiktet, men vi
vet at utviklingen til 15/16-åringer er svært ulik, så vi ser også på andre som ikke har
dette nivået inne ennå. Karaktersnittet fra ungdomsskolen må være over 4,0 i snitt.
Unntak kan gjøres ved særskilte tilfeller”(www.ntg.no).
Fotballavdelingen hadde fra 2001 til 2010 stort sett tre treningsgrupper. Den ene var
Lyn/NTG, som kun inneholdt spillere som hadde sin klubbtilhørighet til Lyn. Den andre
treningsgruppen var en treningsgruppe bestående av spillere som var tilknyttet andre klubber,
oftest i nærområdet. Mange av disse spillerne var tilknyttet klubber som Stabæk, Ullern,
Asker og Bærum. Den siste treningsgruppen var en ren jentegruppe. Etter Lyns konkurs er det
i dag den samme tredelingen, men Stabæk har overtatt Lyns plass med egen treningsgruppe
innenfor NTG-systemet. Det skal dog sies at strukturen rundt samarbeidet mellom Stabæk og
NTG er en del annerledes enn hva tilfellet var mellom Lyn og NTG.
16

3.6

Målsettinger ved NTG

Alle sitater nedenfor er hentet fra NTG`s hjemmeside (www.ntg.no).

NTG`s verdigrunnlag;
”Ærlighet, respekt og entusiasme”.

NTG`s filosofi;
”Individuell, helhetlig oppfølging av den enkelte utøveren på skole og idrett, og
utvikling av ansvarsbeviste og handlingsorienterte utøvere”

NTG`s hovedmålsetting;
”NTG skal bidra til at utøvere i løpet av sin karriere tar medaljer i internasjonale
mesterskap, kvalifiserer seg til ønskede høyere studier og utvikler gode holdninger”.

Dette er verdigrunnlaget, filosofien og hovedmålsettingen for hele Norges
Toppidrettsgymnas, og gjelder således for alle idretter ved alle NTG`s avdelinger. NTG
fotball Bærum, som er en av 15 idretter ved NTG`s avdeling i Bærum, har følgende visjon og
målsetting;

NTG fotball Bærum`s visjon;
”Nordens ledende arena på spillerutvikling”.

NTG fotball Bærum`s mål;
”Utvikle spillere til A-landslag, ungdomslandslag, Tippeliga, Toppserie og for spill i
gode utenlandske klubber”.

17

3.7

0815

En vanlig ukeplan for en Lyn/NTG – spiller.
Mandag

Tirsdag

Onsdag

Torsdag

Fredag

Økt 1

Økt 3

Skole

Økt 7

Økt 9

Søndag

Økt 12

1030
1115

Lørdag

Skole

Økt 4

Økt 10

Skole

1205

Skole

Skole

Økt 8

Økt 11

1520
1530

Økt 2

Økt 5

Økt 6

1730
Treningsøkter med ulikt innhold og intensitet
Fotballteori eller videofeedback med Interplay
Skole
Fig 2: Ukesyklus for Lyn/NTG- spiller.

Dette var ukeplanen til en juniorspiller i Lyn. En ”vanlig” treningsøkt hadde en varighet på ca
90 minutter. Innholdet i de ulike øktene var ulikt og ikke alle spillerne trente det samme.
Tidene og antall økter ble likevel stort sett gjennomført av alle spillerne. Totalt sett hadde
Lyn/NTG spillerne ca 10 treningsøkter pr uke samt 2 teoriøkter. De fleste av disse øktene var
fellesøkter for hele gruppen.
Når en juniorspiller ble tatt opp i A-stallen ble det gjort tilpasninger på ukeplanen. Ofte startet
da dagen med skole kl 0815, slik at spilleren rakk to timer skole før treningen med A-laget
startet kl 1030. Det ble laget en egen skolegruppe til disse spillerne for å forsøke å la dem
holde tritt med skoleløpet. Mange spillerne klarte å gjennomføre skolen samtidig som de var
faste medlemmer i A-stallen, men det var også mange som ikke klarte den kombinasjonen.
Utfallet ble da ofte at de brukte ett ekstra år på skolegangen. Noen droppet også helt ut av
skolebiten. I antall timer og økter trente ofte juniorspillere som var tatt opp i A-stallen mindre
enn spillerne som trente med juniorgruppen

3.8

Presentasjon av FC Lyn Oslo

Lyn ble stiftet i 1896. Klubben var fra starten av en maktfaktor og ble regnet blant
aristokratene i norsk fotball. På fotballsiden kan klubben skilte med åtte cupmesterskap og to
18

seriemesterskap. Lyn var en av tre klubber som startet Norges Fotballforbund, og den eneste
som fremdeles eksisterer av disse. Lyn vant serien for første gang i 1964. I 1968 vant klubben
både serie og cup. Et av høydepunktene i klubbens historie kom også i dette året da laget tok
seg til kvartfinalen i Cupvinnercupen og gikk på et knepent tap mot Barcelona. Klubben
rykket ned i 1969 og bedrev skytteltrafikk mellom divisjonene i nærmere 20 år. I lang tid slet
Lyn med økonomien og var mange ganger nær konkurs, noe som har vært utslagsgivende for
den sportslige satsningen. I 1999 ble klubben reddet ved at finansmannen Atle Brynestad fikk
kjøpe den for en symbolsk sum. Året etter rykket Lyn opp fra første divisjon med det som da
var et rekordhøyt antall poeng, og var i eliteserien til de rykket ned i 2009. Etter et par år med
økonomiske problemer ble klubben erklært konkurs 30. juni 2010, og måtte ifølge regelverket
rykke ned til 8. divisjon.
Før konkursen hadde Lyn vært et lag bygget opp av unge talenter og eldre spillere, mange
med erfaring fra utenlandsk fotball. Lyn la ned mye arbeid i spillerutvikling og hadde
gjennom et givende samarbeid med Norges Toppidrettsgymnas fått frem mange unge,
lovende spillere. På grunn av den lave gjennomsnittsalderen markedsførte Lyn seg som «Det
yngste laget i Tippeligaen» (Kilde: wikipedia).
3.9

Samarbeidet mellom NTG og FC Lyn Oslo

Lyn og NTG har sammen utviklet 33 spillere som har spilt tippeligafotball i perioden som
samarbeidet eksisterte (fra 2001 til 2010). Stabæk har sammen med NTG på to år utviklet 7
spillere til A-laget i tippeligaen. Kritikerne vil si at en del av de 33 spillerne ikke ble faste
tippeligaspillere. Det stemmer for en del av disse, men sannheten er også at mange av disse
har et stort antall tippeligakamper i beltet. Noen vil også hevde at dette tallet er såpass høyt på
grunn av at klubben Lyn ikke har vært noen toppklubb i denne tiårsperioden. Med unntak av
de siste par årene har Lyn som klubb ofte vært rundt midten av tabellen. I samme periode har
det også blitt bronse i tippeligaen og en tapt cupfinale. Høsten 2010 spilte over 20 spillere
med bakgrunn fra NTG tippeligafotball.

Tanken om et samarbeidsprosjekt mellom Lyn og NTG ble sådd av daværende hovedtrener i
Lyn. Han oppfattet klubbens junioravdeling som ikke god nok til at han som trener kunne
rekruttere spiller derfra og opp i A-stallen. Samtidig var mulighetene for å handle spillere
begrenset. Konklusjonen var klar; Lyn måtte forbedre egen junioravdeling for senere å kunne
rekruttere spillere derfra til å spille toppfotball for Lyn.

19

NTG var i en fase hvor de vurderte å kutte ned antall fotballspillere ved skolen av
økonomiske årsaker. Avdelingen hadde drevet med underskudd de seneste årene og måtte ta
grep. Som et alternaiv til å kutte i antall spillere kom nå Lyn på banen. De kunne bidra med
økonomiske midler dersom de fikk en eksklusiv samarbeidsavtale med NTG og hvor alle
deres juniorspillere fikk tilbud om skoleplass. En slik ordning var åpenbart en oppgradering
av det sportslige opplegget for Lyns juniorer. Med denne ordningen på plass kunne spillerne i
tillegg til felles ettermiddagstreninger ha felles morgenøkter. Lyn fikk også tilgang på den
kompetansen som allerede da var utviklet ved fotballavdelingen på NTG. For NTG ble dette
ressurser og spillere inn i prosjektet, noe som gjorde det mulig å oppgradere satsingen og
profilere sin virksomhet gjennom en toppklubb.
Lyns daværende eier så klare fordeler ved en slik avtale. Riktignok ble det brukt ressurser på
denne avtalen fra Lyns side, men de økonomiske fordelene ved å lykkes med dette prosjektet
var åpenbare. Egenproduserte, unge spillere er forbundet med liten eller ingen overgangssum
og de er billigere i drift i sine første år som toppspillere enn eldre ”kjøpte” spillere. Den tredje
muligheten som kunne gi økonomisk gevinst av dette prosjektet var ved å utvikle så gode
spillere at de kunne selges til andre klubber i inn- og utland.
Daværende eier og klubben for øvrig hadde ikke utelukkende økonomiske motiv med denne
ungdomssatsingen. Parallelt med samarbeidsprosjektet med NTG ble det utarbeidet visjoner
og mål knyttet til hvilken profil klubben skulle ha. Mål som ”yngst i tippeligaen” og ”50%
egenproduserte spillere i A-stallen” satte samarbeidet med NTG i en sammenheng. Lyns
profil ble tydeligere. De skulle være en klubb hvor unge spillere fikk muligheten. De skulle
være en klubb som ble assosiert med utvikling, vekst og ungdommelighet. Denne totale
profilen har utvilsomt vært en viktig årsak til de resultatene samarbeidsavtalen med NTG fikk.
Målene ga retning i utviklingsarbeidet. Arbeidet i junioravdelingen, i samarbeid med NTG,
hadde en sterk forankring hos eier, hovedtrener og klubben for øvrig.
Ved å ”sette ut” driften av sin egen junioravdeling til NTG, fikk klubben oppgradert det
sportslige opplegget til det nivået de mente var nødvendig for å kunne produsere spillere til
sitt eget A-lag. For Lyn var dette en ”lettvint” løsning ved at de selv slapp å bygge opp den
strukturen og kompetansen som måtte til. Det meste av det sportlige tankesetet og opplegget
rundt juniorlaget ble nå styrt fra NTG`s kontorer i Bærum og ikke fra Ullevål Stadion.

20

4.

RESULTATER

4.1

Talent i fotball.

I intervjusituasjonen ble det poengtert at det i løpet av Lyn/NTG- periodens 10 år hadde vært
en kontinuerlig utvikling og diskusjon rundt hva et fotballtalent var.
”Definisjonen på ”talent i fotball” har hele tiden vært i utvikling. Erfaringer,
utenlandsopphold, nye spillerutviklere, kurs og utviklingsarbeid har gitt nye
opplevelser og kunnskap til hva som kjennetegnet et fotballtalent. Etter hvert som
prosjektet utviklet seg og vi gjorde nye erfaringer ble vi mindre skråsikre på å definere
absolutte kjennetegn ved talentene. Vi opplevde at det var ulikheter ved spillernes
personlighet, ferdighet og egenskaper hos de største talentene. Vi ble mindre skråsikre
etter hvert”.

Denne oppfatningen er i tråd med det jeg opplever i litteratur som omhandler temaet. Det
finnes ”modeller” og oppfatninger om hva et fotballtalent er, og mange ulike tradisjoner og
miljøer har mye felles. Likevel opplever jeg at få fotballmiljø har kategoriske kjennetegn ved
fotballtalenter, snarere er det den ”totale pakken” av ferdigheter, egenskaper og personlighet
som i sum forteller oss talentets størrelse. Jeg oppfatter at intervjupersonene har denne
tilnærmingen til de talentene som har vært innom Lyn/NTG- systemet. De påpeker at selv
blant de spillerne som har nådd lengst, de som har spilt flest kamper på tippeliganivå i Lyn og
andre klubber, så er det klare forskjeller i ferdigheter, egenskaper og personlighet. Dette er
kanskje ikke overraskende når vi vet at fotball er en åpen idrett med mange roller og
rollekrav. Slik jeg oppfatter intervjupersonene er det rett og slett plass til ulike typer
fotballspillere i norsk toppfotball. Jeg opplever at intervjupersonene, gjennom det de forteller,
har vist en søkende og ydmyk holdning til hva et talent er. Etter hvert som de har opplevd nye
fotballkulturer, sett flere spillere og ervervet ny kunnskap, så har de utviklet sitt syn på
talentfulle spillere. Det har, slik jeg oppfatter dem, ikke gjort dem rådville men mer åpen for
ulikheter ved talentene. De oppfatter talentseleksjon og utvelgelse som en utfordrende
aktivitet og de har blitt mindre skråsikre etter hvert. Som tidligere ansatt i Lyn og ved NTG
opplevde jeg også at det var en bevisst strategi at nyansatte spillerutviklere ikke for tidlig
skulle formes etter Lyn/NTG – modellen, men komme inn med sin viten og kunnskap for å
påvirke og videreutvikle systemet.

21

Det spesielle ved NTG Bærum er at det finnes mye kompetanse innenfor et relativt stort
spekter av idretter. Disse idrettene har til felles at de alle jobber med talentutvikling. En av
intervjupersonene påpeker at fotballavdelingen på NTG har utviklet sitt syn på talenter i
samspill med disse andre idrettene;
”De ulike trenerne på huset (NTG Bærum) har påvirket oss. Vi har alle jobbet med det
samme; utvikling av unge utøvere. De har fortalt oss om sine talenter, hvordan de
jobber. Det har helt klart bidratt til vårt syn. Vi har ikke kopiert, men tilpasset til vår
idrett. Disse tidligere topputøverne, mange av dem med lang erfaring fra andre land,
andre kulturer, jobber i dag som trenere ved avdelingen. Disse har ofte en annen
inngang til talentene som har vært spennende for oss å lære”.

De to sitatene overfor viser at fotballavdelingen ved NTG har vært opptatt av å ha en bred
inngang til talenter i fotball. Inspirasjon har vært hentet fra ulike fotballmiljø her til lands og
utenlands. I tilegg har en viktig kilde til utvikling vært å se til andre idretter og hvordan de
jobber med talenter og talentutvikling. Gjennom systematisk utviklingsarbeid ved
fotballavdelingen har nye impulser blitt forsøkt tilpasset Lyn/NTG – modellen. Ifølge
intervjupersonene har denne åpne og brede inngangen til talentarbeid utviklet seg etter hvert i
prosjektets tiårige løp. Den økte kunnskapen har gjort dem mindre skråsikre.
Det jeg til nå har skrevet om i resultatkapitlet viser litt om ”bakteppet” for hvordan de ved
Lyn/NTG har utviklet sin forståelse for talentarbeid. Mitt personlige syn er at denne brede
inngangen, søken etter kunnskap fra teori- og praksisfeltet og impulser fra andre idretter, som
”metode” er forbilledlig for å stadig utvikle perspektivene rundt talentarbeid. Denne metoden
har etter mitt syn vært en svært viktig faktor for de resultatene Lyn/NTG har oppnådd i
tilknytning til spillerutvikling. Basert på dette har fotballavdelingen utviklet sitt syn på
talenter i fotball. Til tross for den åpne og lite skråsikre tilnærmingen som jeg har beskrevet
ovenfor, så beskriver intervjupersonene ganske tydelige trekk ved det de opplever som et
fotballtalent. Disse trekkene ønsker jeg nedenfor å redegjøre for. I denne redegjøringen brukes
jeg NTG`s spillerutviklingsmodell som utgangspunkt.

22

Fig. 3: NTG`s forside av spillerutviklingsmodellen anno 2007.

4.2

Kjennetegn ved et fotballtalent.

I denne delen av oppgaven presenterer jeg det intervjupersonene beskrev som kjennetegn ved
NTG- talentene. Kjennetegnene deles inn i tre hovedområder; fotballferdighet, mentalitet og
fysikk.

4.2.1 Fotballferdighet
Fotballferdighet blir definert som hensiktsmessige handlingsvalg og handlinger for å skape og
utnytte spillsituasjoner til fordel for eget lag (Bergo et al, 2002). De to sentrale områdene i
definisjonen er handlinger og handlingsvalg. Handlinger refererer til den observerbare
(motoriske) delen av ferdigheten. Historisk sett har man ofte benyttet ordene teknikk om
denne delen av ferdigheten. Handlingsvalg refererer til at en viktig del av fotballferdigheten
består av å ta gode valg til fordel for eget lag. Før valget tas skal situasjonen oppfattes og
vurderes før man tilslutt bestemmer seg for en løsning. Taktikk har historisk sett vært benyttet
for å beskrive denne delen av ferdigheten.

I nesten all litteratur som omhandler spillerutvikling og talentarbeid blir god fotballferdighet
trukket frem som et av de mest karakteristiske trekkene ved et fotballtalent. Dette er ingen
overraskelse. Fotballferdigheten er kjernen i fotballspillet. Mine intervjupersoner skilte seg
ikke ut på dette feltet, også de mente at de største talentene var kjennetegnet av god
fotballferdighet. Det som var mer interessant var at de delte opp ferdighetsbegrepet for å
forklare hva som kjennetegnet de største talentene, den motoriske delen og valgdimensjonen.
23

Når det gjelder den motoriske delen av ferdigheten var en av intervjupersonene opptatt av det
han kalte for den ”koordinative grunnbasen” som et viktig grunnlag for å utvikle god
fotballferdighet. Koordinasjon blir ofte definert som evnen til å samordne kroppsbevegelser i
forhold til hverandre og til omgivelsene (Olafsen, 2009).
”Balanse, rytme, øye-fot koordinasjon og krafttilpasning i touch er de viktigste elementene i
den koordinative grunnbasen. Dette er viktige faktorer for utvikling av en fleksibel ferdighet.
Et høyt nivå på disse områdene gir gode forutsetninger for god ballbehandling i
spillsituasjoner med begrenset tid og rom.

De største talentene har en god koordinativ grunnbase. Dette gjør dem til gode ballbehandlere.
God ballbehandling, eller teknikk, er en svært viktig del av god fotballferdighet, men må ikke
likestilles med god fotballferdighet.

Intervjupersonene var samstemte i at det ikke var de motoriske egenskapene som skilte de
største fra de nest største talentene. En intervjuperson uttalte;
”Mange av de spillerne som var innom NTG hadde gode koordinative egenskaper.
Mange var gode på triksing og de tekniske løsningene. Fremgangen hos de ulike
utøverne var også nokså lik når det gjaldt de koordinative egenskapene. Men de beste
hadde større fremgang på valg. De ble dyktigere på å orientere seg, på å vurdere og
på å ta gode valg. De beste var klart dyktigere på valg enn de som ikke tok steget.

Den andre intervjupersonen uttalte det samme;
”Det fantes mange motoriske talenter. Mange hadde i utgangspunktet stort nok
motorisk talent. Det motoriske talentet skiller sjelden de beste fra de neste beste.

Disse intervjupersonene hadde begge like innganger til hva som kjennetegnet et fotballtalents
ferdighet. Det er ikke slik at de mener at den motoriske delen av ferdigheten, handlingen eller
teknikken, ikke er viktig. Tvert imot påpeker de at det å ha en motorisk grunnbase gir
forutsetninger for en fleksibel og god ferdighet. De opplevde likevel at mange av talentene
som var innom NTG hadde godt nok teknisk nivå til å ta steget opp til tippeliga. Det som
skilte de beste i Lyn/NTG gruppa fra resten av spillerne på NTG når det gjelder ferdighet var
24

deres evne til å foreta gode valg. De beste viste også større evne enn de nest beste til å utvikle
seg i forhold til valgdimensjonen. For intervjupersonene var dette en sentral og viktig forskjell
på fotballferdigheten til de beste og neste beste talentene. Evnen til å orientere seg, innhente
informasjon, oppfatte spillsituasjoner og på bakgrunn av dette vurdere og foreta gode
beslutninger, er et viktig kjennetegn ved de største talentene. Dette synes jeg er en interessant
observasjon som intervjupersonene har foretatt seg. Det blir ofte gitt et inntrykk av at norske
fotballspillere har dårligere ”teknikk” enn utenlandske spillere. Dette kan kanskje være en
riktig observasjon. Kan det i tillegg tenkes at de utenlandske spillerne er dyktigere på den
kognitive delen av ferdigheten, det å oppfatte og vurdere spillsituasjoner, enn de norske? Hvis
dette er tilfellet vil det også gi de utenlandske spillerne en opplevelse av bedre tid- og
romforhold. Er man dyktige på å skaffe seg rom og tid med ballen skaffer man seg et bedre
utgangspunkt for gode handlinger med ballen. Dette bildet er komplekst, men min oppfatning
er at den kognitive delen av ferdigheten påvirker den motoriske delen, og omvendt. De norske
landslagstrenerne på aldersbestemte landslag melder om at de beste norske spillerne ikke har
noe dårligere ballbehandling enn utlendingene på samme alder. Dette tyder på at vi begynner
å se resultater av økt fokus på å utvikle spillere i norsk fotball med bedre ”teknikk”. Kan det
tenkes at fokuset på tekniske spillere i norsk fotball har gitt fremgang på den motoriske delen
av ferdigheten, mens vi ikke har nok trykk på valgdimensjonen? Fokuseres det nok på
persepsjon, informasjonsbearbeiding og valg i norsk talentarbeid? Jeg har mine antagelser,
men ikke forskningsbaserte svar på disse spørsmålene. En av intervjupersonene mente vi til
en viss grad i Norge ofte øver på ferdighet i spillsituasjoner med for mye tid og rom, på for
store baner eller områder. Dette gir ifølge han ikke nok utfordring til valgdimensjonen.

4.2.2 Mentalitet
En av intervjupersonene fortalte en historie om mentaliteten til en av de som ble sett på som
et av de største talentene gjennom tidene i Lyn/NTG- systemet. Denne spilleren er en av de
som har nådd lengst av alle spillere som har vært innom systemet.
”Da spilleren var 15 år ble han vurdert som den niende beste spilleren i Oslo
fotballkrets. Han var første reserve og ikke blant de 8 spillerne som ble sendt til
Porsgrunn på landslagssamling. De 8 som ble tatt ut til denne samlingen spiller i dag
ikke toppfotball. Hans reaksjon på denne ”vrakingen” fortalte meg mye om at dette
var en spiller som kunne nå langt. Først gratulerte han alle de 8 uttatte spillerne med

25

uttaket, så ba han SUP- treneren om ekstra trening. Den dagen trente han 5-6 timer
med fotball. Da han etter hvert fikk tilbud om å begynne på NTG brukte han et halvt år
på å bestemme seg om det var det riktige for han. Han reflekterte over hvilken vei han
skulle gå for å nå målet sitt, han hoppet ikke bare på det første og beste tilbudet. 2 år
etter vrakingen til Porgrunn skåret han sitt første mål i tippeligaen mot Molde, da
hadde han akkurat passert 17 år. Han fikk rask suksess, spilte fast i tippeligaen som
17 – åring, men var fremdeles svært ydmyk. Han håndterte motgang og medgang på
en meget imponerende måte”.

En annen intervjuperson sa følgende om mentalitet i fotball;
”Mange unge spillere har motorisk talent nok til å nå topp nasjonalt nivå. Det
viktigste er det som driver fram talentet….mentaliteten. De beste klubbene i verden,
som Milan og Chelsea, har skjønt dette. De jobber hardt med mentale prosesser hos
de yngste spillerne sine. Mange av de største stjernene, som Zidane, Lampard og
Beckham har i hele sin karriere skilt seg ut som spillere med en ekstrem sult for å bli
best. De skilte seg ut fra sine medspillere med sin mentalitet, også som unge”

Intervjupersonene var unisont enige om viktigheten av mentalitet for å beskrive om en spiller
var talentfull eller ikke. Ifølge intervjupersonene er mentaliteten den faktoren som i størst
grad skiller de største talentene fra de som ikke når opp. På spørsmål om det var noen
enkeltfaktorer som ekskluderer spillere fra å nå toppfotballen, så var intervjupersonene
samstemte i at ”feil” mentalitet var den viktigste årsaken til at spillere ikke nådde opp i Lynsystemet. Sviktende mentalitet var altså en viktigere årsak enn ferdighet og fysikk, selv om
det ble påpekt at det alltid vil være den totale summen av disse som skaper talentets størrelse.
Mentaliteten er så viktig fordi den sier noe om et talents evne til å videreutvikle seg, til å lære
og til å ”drive fram” talentet sitt. Mentaliteten er avgjørende for å utvikle fotballferdigheten
og fysikken til toppfotballnivå. Jeg vil nå beskrive hvilken type mentalitet intervjupersonene
mener preget de største talentene i Lyn/NTG- systemet.

4.2.2.1

Utviklingsorientert

De største talentene er utviklingsorienterte. Det vil si at de er opptatt av utvikling, progresjon
og vekst mer enn umiddelbare resultater. De har både langsiktige og kortsiktige mål og tenker

26

konsekvenser og tiltak i forhold til målene. Hver enkelt økt er en mulighet for å bli bedre,
utvikle seg. Disse største talentene gjør ofte det lille ekstra treningsmessig. En av
intervjupersonene uttalte;
”Som ung spiller gjorde Zidane alltid litt ekstra i forhold til sine medspillere. Var det
en liten pause i økta så tok han sine piruetter med ballen, gjorde noe finter. Det
samme gjorde Lampard, Rooney og Beckham. De gjorde det som unge spillere, men
også etter at de ble stjerner. Noen av de største talentene i Lyn brukte sine fridager til
å gjøre noe ekstra trening. De stod ofte igjen etter fellestreningen var over, øvde litt
mer enn de andre. Disse små dryppene gjorde dem bedre enn sine medspillere på
sikt”.

Den andre intervjupersonen uttalte;
”Noen mistet utviklingsfokuset på grunn av tidlig suksess. De ble opptatt av ” her og
nå situasjonen”. Noen av de som opplevde for mye for tidlig ble så selvtilfredse at de
”glemte” å jobbe langsiktig, de bare nøt øyeblikket og all den ”kred” de fikk av
omgivelsene. For mange ble dette starten på stagnasjonen”.

Det å være utviklingsorientert innebærer at man til tider setter til side umiddelbar suksess og
resultater for fremtidig gevinst. De største talentene i Lyn hadde større forståelse for dette en
de nest største talentene.

4.2.2.2

Håndtere med- og motgang
”Vi vet at alle spillere på et eller annet tidspunkt vil bli stilt overfor to kritiske
situasjoner: suksess og motgang. I disse situasjonene endrer ofte omgivelsene seg i
forhold til den aktuelle spilleren. Hvordan disse to situasjonene håndteres forteller
meg mye om talentet. Vi spillerutviklere må bidra til at spilleren har mange redskaper
i verktøykassa for å takle disse situasjonene. Noen ”barnestjerner” opplever liten eller
ingen motgang i tidlig alder og utvikler derfor heller ingen redskaper for å håndtere
motgang når den kommer. Derfor havner ofte de nest beste i tidlig alder i gunstigere
læringssituasjoner hvor de lærer å jobbe med motstand. Når de møter motgang senere

27

i karrieren har de utviket en fyldigere verktøykasse og håndterer situasjonen
gunstigere”.

Dette sitatet er hentet fra en av intervjupersonene. Den andre intervjupersonen var opptatt av
at mange av talentene strevde med å takle tidlig suksess;
”Mange av de som var innom oss håndterte motgang på en god måte. Det var derimot
flere som mestret medgang på en mindre god måte. Fokus ble dreid fra å være
utviklingsorientert til det å være en del av A-stallen. Det som hadde fått dem dit var
”plutselig” glemt. Nå var det A-laget og opplegget der som var det store”.

Med- og motgang fremkaller store følelser for de som opplever det. Mange unge spillere har
ikke utviklet en god nok kompetanse for å håndtere disse situasjonene. Ofte forklares
motgang med at omgivelsene ikke er gode nok. Spillerne ”skylder” på dårlig oppfølging,
dårlige treninger, lite eller feil hospitering osv. Min erfaring som spillerutvikler tilsier at de
som også i motgang klarer å se seg selv, og ikke omgivelsene, som den viktigste faktoren for
videre utvikling, er de som på sikt mestrer motgangssituasjoner best. Gevinsten kommer etter
lengre tid med godt treningsarbeid. Det spilleren gjør er etter min mening alltid det viktigste,
viktigere enn omgivelsene.

Det å bli tatt opp i A-stallen til en tippeligaklubb er ofte en gevinst for god jobbing over tid.
Det å gå fra juniorlaget til A-laget gir status i omgivelsene. Utfordringen for det unge talentet
som er tatt opp blir ofte å beholde utviklingsfokuset. De største talentene klarer å takle
omgivelsene og lar seg ikke blende av glansen og rosen som følger med ”oppgraderingen”.
Min erfaring som spillerutvikler tilsier at en ung A-spiller som ikke spiller fast på a-laget fort
kan havne i en situasjon hvor treningsuka ikke blir god nok. Du kan bli ”kjegle” på trening,
får ikke lov til å trene så mye ekstra og du er i et miljø hvor kravet til umiddelbare
prestasjoner og resultater ofte overskygger den langsiktige tenkingen. Over tid kan dette være
ødeleggende for den videre utviklingen. Det er i slike situasjoner at intervjupersonene mener
de største talentene viser en evne til å ta tak i sin egen situasjon, sørger for påfyll
treningsmessig og beholder det langsiktige utviklingsperspektivet. I mange klubber er
talentets evne til å være ”sin egen utviklingsansvarlig” svært viktig som ung i A-stallen.
Hovedtreneren tenker oftere på umiddelbare resultater enn enkeltspillernes langsiktige

28

utvikling. Da må de unge selv sørge for å ivareta en situasjon som er i henhold til en optimal
langsiktig utvikling. Toppspillerutviklerne som mange klubber har i sine trenerteam, er
viktige sparringspartnere i denne sammenheng.

4.2.2.3

Tar ansvar for egen utvikling
”De som var mest selvgående lyktes mest. De som trengte mest hjelp og som hadde
foreldre som ringte og ”maste” for sønnen sin lyktes sjeldnere. Varsellampen min
blinker når jeg ser en uselvstendig utøver, de lykkes sjelden! De største talentene jeg
har jobbet med bedrev i tiden på NTG med en systematisk selvevaluering, de tok ikke
bare imot fra treneren.”

Dette sitatet er hentet fra en av intervjupersonene. Intervjupersonene var unisont enige i at de
største talentene tok ansvar for sin egen utvikling. De var sin egen utviklingsansvarlige. På
denne måten ble de mindre sårbare for endringer i omgivelsene rundt seg. De var selv den
viktigste årsaken til sin egen utvikling og sine resultater.

En av intervjupersonene pekte på små trenerteam som argument for selvstendige utøvere;
”I forhold til utenlandske toppklubber har vi i Norge små trenerteam. Det er også et
argument for at vi i Norge må lære våre spillere til å være sine egne
utviklingsansvarlige”.

Slik jeg ser det er denne inngangen til spillerutvikling også en viktig metodisk tilnærming til
unge fotballspillere. Fotball som lagspill har kultur for det kollektive, resultatene og
prestasjonene tilhører laget mer enn individene. Det økte fokuset på spillerutvikling som vi
har sett i Norge de seneste årene har også medført en mer individuell tilnærming i treningen.
Ved å lære unge spillere at det de selv bidrar med, det at de selv er den viktigste brikken i
deres egne utvikling, vil man kunne se en indre motivasjon og en indre forklaringsmodell
knyttet til sin egen utvikling. Fra læringspsykologien vet vi at dette er den mest
hensiktsmessige måten å tenke og jobbe på for å optimalisere læring. Deg selv kan du
kontrollere og gjøre noe med. Omgivelsene dine er det verre å kontrollere fullt ut, det
avhenger av mange ting som du ikke er ”herre over”. Min erfaring tilsier at de som ikke

29

lykkes fult ut bruker mye energi på omgivelsene og forklarer egen motgang med svikt i
”opplegget rundt” mer enn å sørge for at spilleren selv jobber optimalt i treningsarbeidet.

4.2.2.4

Positivt forpliktet

Det var spesielt en av intervjupersonene som var opptatt av denne dimensjonen av et talents
mentalitet;
”De største talentene har en sult for å bli bedre, nærmest en lidenskap. De har en
indre drive. De ser at de velger bort noe annet (sosialt osv) for å nå sine mål, men det
koster dem lite. De har en flamme, en drivkraft. De er positivt forpliktet. Mange av
dem som ikke tar ut sitt potensial er ikke positivt forpliktet nok. De ”svikter” når
arbeidsdimensjonen kommer inn, når de må jobbe hardt over tid for videre utvikling”

Slik beskriver en av intervjupersonene det han mener er et svært viktig trekk ved de største
talentenes mentalitet. Han mener han har sett mange såkalte talenter som ikke har nådd opp
fordi de ikke har den positive forpliktelsen som må til for å nå topp nivå. Han mener det er
mulig å nå tippeliga uten en sterk positiv forpliktelse, men internasjonalt mener han at ingen
norske spillere vil nå opp uten denne positive forpliktelsen. Hva er så det å være positivt
forpliktet? Kort sagt så henviser det til utøvers glede og drivkraft ved det å trene, jobbe mot
mål og det å utvikle seg. Dette overskygger andre ting i livet, som venner, andre sosiale
arenaer og treningsslit. Trening og idretten kommer først og man tilrettelegger livet ellers i
forhold til dette. Det essensielle ved det å være positivt forpliktet er at disse prioriteringene
som gjøres, i idrettens favør, ikke oppleves av utøveren som et problem. Det interessante er at
denne positive forpliktelsen til det å drive idrett kjenner vi igjen hos mange andre individuelle
idrettsutøvere som har prestert på høyt internasjonalt nivå i sine idretter. Kjetil Andre
Aamodt, Bjørn Dæhli og Ole Einar Bjørndalen ble alle beskrevet som positivt forpliktet til
sine idretter tidlig i sine karrierer. David Beckham, Zinedine Zidane og Wayne Rooney er
fotballspillere som intervjupersonen mener kjennetegnes av sin positive forpliktelse.

4.2.3

Fysikk

Fysikk i denne sammenheng henspeiler til egenskapene utholdenhet, styrke/spenst og
hurtighet. Fysikk brukt som begrep for å beskrive kroppstype eller størrelse var ikke et tema i
denne sammenheng.

30

Fysikk var det området vi brukte minst tid på i intervjusituasjonen. Hovedårsaken til det var at
intervjupersonene brukte lang tid på å snakke om de andre områdene ved talentene;
ferdighetene og mentaliteten. Intervjupersonene var klare på at spillerne måtte tilegne sed de
fysiske egenskapene som fotballen krever. Spillerens kapasitetsprofil må matche fotballens
arbeidskrav. Rolle på banen og på laget er blant annet en viktig faktor for de fysiske kravene
som fotballen stiller. Spesielt når det gjelder utholdenhet og styrke er dette egenskaper som
”lett” lar seg påvirke av mye og riktig trening. I denne sammenheng mente intervjupersonene
at det er viktigere å prøve å avdekke om spilleren har evnen til å gå gjennom denne treningen
enn den fysiske ”nå- situasjonen”. Når det gjelder hurtighet så er situasjonen litt annerledes.
De fleste spillerne som har nådd opp i Lyn- systemet har hatt ”grei” løpshurtighet.
Erfaringene viser at spillere som løp 40 meter over 5.10 som junior hadde liten sannsynlighet
for å bli tatt opp i Lyns A-stall.

En av intervjupersonene var opptatt av at tidlig fysisk utviklede spillere feilaktig ble favorisert
i uttaksprosesser;
”Det er lett å bli blendet av unge spillere som er dominante på grunn av sin fysiske
overlegenhet.

Disse spillerne kan prestasjonsmessig bli tatt igjen og forbigått når de blir voksne spillere. Det
essensielle er å prøve å avdekke om disse fysisk ”overlegne” spillerne også har andre sider
ved sitt talent som gjør dem spennende på sikt. Har de ”svikt” i mentalitet og ferdighet vil
deres utvikingskurve raskt stoppe opp. En av intervjupersonene mente at det var vanskelig å
avskrive unge spillere på grunn av deres fysikk. Årsaken til dette er at flere av de fysiske
egenskapene er relativt påvirkelige av mye og riktig trening. De fysisk tidlig utviklede
spillerne presterer ofte godt som unge spillere. Som en av intervjupersonene var inne på vil
noen av disse spillerne havne i en ugunstig læringssituasjon. De som er best som unge på
grunn av sin fysikk, opplever på dette stadiet mindre motstand enn fysisk underlegne spillere.
Det kan resultere i at de i mindre grad utvikler evnen til å jobbe over tid for prestasjonene og
utviklingen sin. De utvikler færre ”redskaper” til å takle motgang.

31

Samtidig mente intervjupersonene at mange talenter i Lyn/NTG – systemet hadde fått innpass
der og på A-laget på bakgrunn av fysisk spisskompetanse. Spesielt gjaldt dette i forhold til
løpshurtighet. Disse spillernes fysiske spisskompetanse hadde gitt dem ”inngangsbilletten” til
spill på høyt nivå. Ved å spille og trene på høyt nivå over tid hadde de også utviklet andre
sider av spillet sitt.

Det man ser fra de fysiske testene som spillerne var igjennom på NTG, er at de beste spillerne
hadde gode testresultater på hurtighet, utholdenhet og styrke/spenst totalt sett i forhold til de
nest største talentene. Likevel var det ikke slik at de alltid hadde beste score fra de ulike
testene. Det hendte at spillere som ikke nådde opp i A-troppen hadde høyere enkeltscore enn
”A-lagstalentene”. Totalt sett kom ofte de største talentene best ut på tester av utholdenhet,
hurtighet og styrke/spenst.

Intervjupersonene var opptatt av at de unge spillerne måtte jobbe målrettet med sin fysiske
utvikling. Det å utvikle utholdenhet og styrke handler mest om gode treningsregimer og en
god treningssyklus. Det å utvikle sin egen fysiske kapasitet krever ofte mye treningsdisiplin
over tid og evne til å tåle store treningsmengder og treningssmerte. Her kunne ofte de beste
talentene skille seg fra de som ikke nådde opp. De beste var villige til å gjøre den jobben som
krevdes, de hadde tiltak som var i tråd med de målene de hadde satt seg innenfor det fysiske
området. I tillegg hadde de god gjennomføringskraft i de enkelte fysiske øktene. De største
talentene var også ivrige på å bruke spillerutviklere i å utarbeide programmer for utvikling av
ulike fysiske egenskaper.

Det kan se ut som om de største talentene har en driv i arbeidet sitt, et stort ønske om å utvikle
også de fysiske egenskapene, evne til å tåle treningsmengde- og smerte og jobber systematisk
og målrettet. Dette gir dem gevinst også på det fysiske området, spesielt knyttet til
utholdenhet og styrke. Løpshurtighet er mer genetisk bestemt og vanskeligere å påvirke enn
de andre fysiske faktorene. Derfor er også svikt i løpshurtighet den viktigste fysiske faktoren
som intervjupersonene mener kan hindre spillere å nå toppfotballen. Min erfaring tilsier
likevel at de største talentene jeg har jobbet med også har hatt størst fremgang knyttet til
løpshurtighet. Spesielt i akselerasjons- og retardasjonshurtighet.

32

4.3

Talenter som ”lykkes” vs talenter som ”mislykkes”

En av intervjupersonene var opptatt at det å lykkes i fotballsammenheng kan være så mangt;
”Å lykkes, hva er nå det? Er det å bli tatt opp i A-stallen, for så å spille en kamp i ny
og ne? Har du mislyktes dersom du ikke blir tatt opp? For meg så lykkes en spiller
dersom han får tatt ut potensialet sitt. For noen vil det være tippeligaspill, for andre
vil det være andredivisjon”. En spiller som har blitt tatt opp i A-stallen og ” sovner
hen” der har ikke nødvendigvis lyktes dersom han hadde potensial til så mye mer”.

Det er ikke vanskelig å være enig i denne tilnærmingen. Det å lykkes er en relativ sak.
Likevel er toppfotballen nådeløs, og jeg er i denne oppgaven opptatt av spillere som har nådd
toppfotballen. I denne oppgaven blir det å lykkes definert som å ha spilt toppfotball i Norge.
Jeg har tidligere i oppgaven gitt en grundigere beskrivelse av noen kjennetegn ved de
spillerne som lyktes i Lyn/NTG – systemet. I denne delen av oppgaven skal jeg bare kort og
punktvis gjengi det intervjupersonene mente var viktige kjennetegn ved de som hadde lyktes
best ved Lyn/NTG, kontra de som ikke nådde opp til A-laget. Spillere som lykkes skilte seg
fra de som hadde mislyktes ved at de;

1. Var mer utviklingsorienterte. Trente mer, gjorde mer ekstra etter/på slutten av
treninga. Var mer utviklingsorienterte i situasjoner preget av med- og motgang.
2. Mestrer med- og motgang på en bedre måte.
3. Var mer selvgående og selvinstruerende. Tok mer ansvar for egen utvikling. Trengte
mindre ”hjelp”.
4. Var mer positivt forpliktet. Følte ikke at de ofret for mye på andre arenaer ved å trene
mye. Hadde større ”sult og lidenskap”.
5. Viste større evne til å ta læring. Engasjerte og spørrende. Tok kontakt.
6. Dyktigere på valg. Hadde større forståelse for spillet og de gode valgene.
Det er interessant å merke seg at intervjupersonene mente koordinasjonen, den ”generelle
ballbehandlinga”, i liten grad skilte de beste fra de som ikke nådde opp. De mente at mange
av spillerne som var innom Lyn/NTG hadde relativt høyt koordinativt nivå. Dette kan ha
sammenheng med at det ble trent mye på ”ballkoordinasjon” og at mange utviklet seg positivt
på dette området. I denne sammenhengen skal man likevel huske at intervjupersonene bare

33

har sammenlignet Lyn/NTG spillernes koordinative egenskaper med hverandre. Hvis vi ser
disse spillerne opp mot de største talentene internasjonalt kan det tenkes at de ikke hadde
samme koordinative nivå. Det må derfor ikke tolkes som at ballkoordinasjon, eller teknikk,
ikke er viktig for et talent. Tvert imot må vi ha stort trykk på det å utvikle ballbehandling i
norsk spillerutvikling dersom vi ønsker å utvikle norske spillere til internasjonal toppfotball.

Det er også interessant å legge merke til at intervjupersonene ikke tegnet noe bilde av noen
felles særegne fysiske trekk ved de spillerne som hadde lyktes kontra de som ikke lyktes. De
største talentene som ble tatt opp i A-stallen hadde relativt sett gode fysiske egenskaper når
det gjaldt hurtighet, utholdenhet og styrke/spenst. Samtidig ble det bemerket at de beste
enkeltresultatene fra de fysiske testene ble gjort av spillere som ikke ble tatt opp i A-stallen.
Den raskeste spilleren som ble testet på 40-meter i Lyn/NTG - systemet ble for eksempel ikke
tatt opp i A- stallen. Dette bare bekrefter at det er den ”totale pakken av mentalitet, fysikk og
ferdighet” som til sammen utgjør talentets størrelse.

4.4

Spillerutvikling ved Lyn/NTG

Jeg har i teorikapittelet kort gjort rede for visjonene, verdiene, filosofien og målsettingene ved
NTG. Jeg vil nå se på hva intervjupersonene berettet om viktige faktorer for at samarbeidet
mellom Lyn og NTG ble som det ble og fikk de resultatene de fikk. Her ønsker jeg ikke å gå
inn på faktorer knyttet til spillerne i samarbeidsprosjektet. Derimot ønsker jeg å ta for meg
forhold ved systemet og organiseringen av spillerutviklingen. Først vil jeg ta for meg områder
som intervjupersonene mener var viktige positive faktorer for de resultatene samarbeidet
skapte rent sportslig. Jeg har valgt å kalle disse faktorene for suksessfaktorer. Deretter vil jeg
ta for meg områder som intervjupersonene mener kunne løftet prosjektet enda lengre, ting
man i ettertid ville gjort annerledes. Disse faktorene har jeg valgt å kalle forbedringsfaktorer.

4.4.1
4.4.1.1

Suksessfaktorer
Heltidsansatte spillerutviklere.
”En svært viktig faktor for det vi oppnådde var at vi hadde to heltidsansatte
spillerutviklere til å følge opp spillerne i Lyn/NTG. Disse var over gjennomsnittet
dedikerte for å oppnå suksess og utvikle spillere”.

34

En av intervjupersonene mente at man ikke ville oppnådd samme resultater uten disse
spillerutviklerne som kunne vie hele sin arbeidsdag, og ofte mer til, til planlegging,
gjennomføring og oppfølging av spillerne. Disse hadde ikke bare ansvar for gjennomføring av
daglige treninger. Hybeloppfølging, kostholdsoppfølging, kontakt med hjemmet,
spillersamtaler, videofeedback og kontakt med landslagstrenere var noen av de oppgavene
spillerutviklerne hadde. Spillerutviklerne var tilgjengelig for spillerne hele dagen. Dette ga
muligheter for grundig individuell oppfølging. For mange av disse spillerutviklerne gikk det
personlig prestige i at ”deres” spillere skulle ta steg og nye nivå. Dette engasjementet mente
intervjupersonen smittet over på spillerne. Utfordringen var å ikke skjemme bort spillerne. De
måtte fremdeles være sine egne viktigste utviklingsansvarlige. Mottoet var ofte at ”de
spillerne som gir mest av seg selv får mest igjen av oss” (trenere).

4.4.1.2

Treningsmengde

De aller fleste som blir gode i fotball har nedlagt mange treningstimer. Dette gjelder nok for
de fleste talenter også. Intervjupersonene var tydelige på at en treningsuke bestående av
mange økter var en viktig årsak til de resultatene man fikk. Det at juniorspillerne trente
sammen både morgen og ettermiddag mente de også var en viktig faktor. Mange talentfulle
spillere i Norge hadde tilbud om trening på dagtid gjennom ulike skoletilbud.
Intervjupersonene mente at det som skilte tilbudet på NTG fra andre tilbud var muligheten
spillerne fikk til to daglige treningsøkter, planlagt og gjennomført under veiledning fra samme
trenere. Dette ga ifølge intervjupersonene en helhet i oppfølgingen og treningshverdagen.
Dette optimaliserte hverdagen, blant annet i forhold til intensitetsstyring og man unngikk
interessekonflikter mellom skole og klubb.

Når det gjelder mengden av trening forklarte en av intervjupersonene;
”Vi trente 10-11 økter i uka utenfor sesong. I sesong ble det 8-9 økter i uka, pluss
kamp. En viktig faktor var at vi forsøkte å legge til rette for å trene mye. Vi brukte
ressurser på busstransport til og fra skolen, til og fra trening. Spillerne skulle bruke
minst mulig tid og energi på å reise. Vi ”dikterte” maten i kantina på skolen slik at
spillerne skulle få i seg riktig mat. På denne måten hadde vi oversikt over store deler
av hverdagen til spillerne. Vi tenkte mye på totalbelastningsproblematikken”.

35

Som vi skal se på senere i oppgaven, mente intervjupersonene at treningsmengden for noen av
spillerne trolig ble for stor i perioder. Så store treningsmengder ble både sett på som en
suksessfaktor og en forbedringsfaktor i systemet.

Treningsinnholdet er viktigere enn treningsmengden. Totalbelastningsproblematikken er
allerede nevnt. En av intervjupersonene nevnte det store tverrfaglige miljøet på NTG som en
viktig bidragsyter til utarbeidelsen av treningsinnholdet. NTG`s spillerutviklingsmodell
dannet utgangspunktet for innholdet. Det ble trent på ferdighet, fysikk og mentalitet.
Enkeltspillerens kapasitet og behov ble lagt til grunn, med utgangspunkt i en fotballspesifikk
kravsanalyse. Intervjupersonen mente man dro nytte av de ansattes totale kunnskap innen
anatomi, fysiologi og treningslære. På det meste var det ni spillerutviklere på
fotballavdelingen (noen på deltid) og sammen debatterte og evaluerte de treningsinnholdet.
Det ble også hentet inn spesialkompetanse på områder som blant annet hurtighet/sprint,
styrke, mentalitet og koordinasjon.

4.4.1.3

Internasjonale referanser.

Det å skaffe seg internasjonale referanser på god fotballferdighet ble sterkt vektlagt i
utviklingen av spillere i Lyn/NTG. Stort sett var juniorgruppa på to årlige utenlandsturer hvor
de møtte internasjonal topp motstand. I løpet av prosjektets levetid møtte Lyn/NTG
aldersbestemte lag fra blant annet Barcelona, Espanol, Valencia, Bordeaux, Lyon, Manchester
United, Leeds, Blackburn, Ajax, Vasco Da Gama, Fluminense, Flamenco, Dynamo Kiev,
Kypros U-19, Tyrkia U-17, Steua Bucuresti og Lokomotiv Moskva. Alle disse kampene var
mot motstandere på høyere nivå enn hva man møtte i den hjemlige serie og cup. Noen endte
med seier, men mange endte med tap. Det mange av disse kampene hadde felles var at de
krevde det ypperste av Lyn/NTG spillerne. De opplevde at tid og rom ble fortettet. De møtte
spillere som hadde bedre fotballferdighet, fysikk og hurtighet enn dem selv. Nesten unisont
ble disse kampene etterfulgt av en enorm inspirasjon til videre utvikling, både blant spillere
og trenere. Sammen med de aldersbestemte landskampene som en del av Lyn/NTG- spillerne
fikk, utgjorde disse kampene en solid dose internasjonal erfaring og referanse. Ifølge
intervjupersonene var dette en meget viktig faktor for prosjektets resultater.

I tillegg hadde man i en periode innslag av utenlandske spillere i treningsgruppa. John Obi
Mikel og Chinedu ”Edu” Ogbuke var to av fire nigerianske spillere som i en periode trente

36

sammen med juniorene i Lyn. Dette var en enorm internasjonal referanse på noen av de beste
unge spillerne i verden på den tiden. Det var ifølge intervjupersonene en veldig læringseffekt
for de andre spillerne i gruppa å oppleve disse spillernes ferdigheter daglig på trening. 88kullet var blant dem som trente sammen med disse spillerne og det kullet har vært et av beste
gjennom dette prosjektet, flere av dem har spilt og spiller i dag tippeligafotball.

4.4.1.4

Klubbpolitisk forankring.

En av intervjupersonene uttalte følgende;
”Min oppfatning er at Lyn hadde en mer klubbgjennomsyret filosofi enn i mange
andre norske klubber. Og filosofien var selvforsterkende; unggutta (spillerne) fikk
trua, de eldste spillerne (i A-laget) ble medutviklere og trenere og ledere syntes dette
var kult”.

Den andre intervjupersonen var inne på det samme;
”En klubbs identitet, filosofi og struktur er avgjørende for den langsiktige suksessen
man får knyttet til spillerutvikling. De som er best på dette er også ofte best på
spillerutvikling. Dyktighet på feltet kan i liten grad nyttes uten god klubbforankring.
Det at Lyn som klubb hadde så uttalte mål om 50 prosent egenrekruttering ga retning i
utviklingsarbeidet. Talentarbeidet var godt forankret hos eier, styret og hovedtrener”.

Intervjupersonene var unisone på at dette var ett av de viktigste suksesskriteriene. Lyn som
klubb ønsket, og var avhengig av å rekruttere spillere fra egen junioravdeling. Dette ga seg
utslag i mål, planer og ressursbruk. Uten denne klubbpolitiske forankringen ville prosjektet
hatt langt vanskeligere kår. Dette gjorde blant annet at de ulike hovedtrenerne klubben hadde
gjennom prosjektets løp i liten grad påvirket innholdet i utvikingsarbeidet. Lyn/NTG skapte
sin egen identitet og påvirket kanskje hovedtrenerne mer enn motsatt.

4.4.1.5

Rekruttering.

Rekrutteringen av spillere til dette prosjektet skiller seg nok litt fra hvordan andre lag
rekrutterer spillere. Hovedårsaken til dette var at alle spillerne som ble tatt ut skulle være
skolefaglig kvalifisert, i tillegg til å skulle være fotballfaglig interessante. Hovedvekten av

37

spillerne som ble tatt inn i prosjektet måtte ha et karaktersnitt fra ungdomsskolen som
skoledelen av NTG mente var tilstrekkelig for å kunne kombinere en tøff treningsmessig
hverdag med intensiv skole. Man hadde i hvert kull et fåtall spillere som i utgangspunktet
ikke tilfredsstilte dette karaktersnittet. For at disse spillerne skulle bli tatt inn i prosjektet med
at slikt ”handikap”, måtte de bli vurdert som ”veldig spennende” fotballmessig. De fikk da et
tilrettelagt skolefaglig tilbud og opplegg.

Lyn/NTG hadde ifølge intervjupersonene et bevisst forhold til rekruttering. Man var bevisste
hvilke typer spillere man ønsket å ha med i prosjektet. Hver enkelt individs ferdigheter og
egenskaper var selvsagt viktig. Samtidig ble spillere hentet inn for at treningsgruppa til
sammen skulle besitte relasjonelle egenskaper. Jeg sier litt mer om sammensetningen av
gruppa i avsnittet ”gruppesammensetning”. Det var totaliteten hos hver enkelt spiller, mer enn
enkelte forutbestemte enkeltfaktorer, som eventuelt gjorde spilleren interessant. Spillerens
mentalitet, ferdighet og fysiske kompetanse var alle viktige faktorer. I tillegg var de opptatt av
å ikke hente aldersbestemte landslagsspillere som kunne stenge for hverandre, for eksempel
ved at de spilte i samme posisjon på banen. To slike spillere i samme posisjon kunne resultere
i at man ikke kunne tilby tilstrekkelig hospitering med A-laget, noe som var en viktig faktor i
utviklingsløpet.

Riktig rekruttering er en vanskelig sak. Å skulle forutsi en spillers nivå år frem i tid er
utfordrende. Derfor påpekte intervjupersonene at også de ”bommet” på spillere de hentet inn.
De mente likevel at de gjorde en grundig jobb før spillere ble tatt inn i prosjektet. De reiste ut
til ulike spillerutviklingstiltak i regi av forbund, krets eller klubb. Der ble spillerne observert i
trening og spill. I tillegg ble spillere invitert til treningsopphold hvis det var mulig, for å
”avdekke” flere sider ved spilleren. Mange måtte også gjennom opptaksprøver, som hadde
som mål å avdekke sider ved ferdigheten, fysikken og ikke minst mentaliteten. Det ble
innhentet referanser på spillerne, man snakket med trenere og eventuelt lærere for å innhente
opplysninger og hvilken mentalitet og personlighet spilleren hadde. Før en spiller ble tatt inn i
prosjektet hadde ofte 4-5 spillerutviklere ved NTG vært med i prosessen med å kartlegge
spilleren. Man søkte altså å avdekke så mange sider ved spilleren som mulig. Dette var en
tidkrevende og arbeidsom prosess, men ble av intervjupersonene sett på som en suksessfaktor
i forhold til de resultatene Lyn/NTG- prosjektet oppnådde.

38

4.4.1.6

Gruppesammensetning.

Ifølge intervjupersonene var man opptatt av å sette sammen treningsgrupper som utfylte
hverandre, samtidig som det skulle være spillere i hvert kull som hadde tippeligapotensiale.
Treningsgruppa bestod som regel av 23-25 spillere. Alle disse spillerne ville ikke bli tatt opp i
Lyns A-stall. Dette er en del av toppidrettens natur; alle kan ikke bli best. Men målet var at
alle spillerne skulle lære, utvikle seg og få muligheten til å nå sitt potensial.
Gruppen skulle til enhver tid ha minimum 2-3 spillere med ”klart” tippeligapotensiale. Dette
var ofte spillere som allerede da var aldersbestemte landslagsspillere. Disse spillerne ble
”prioritert” med tanke på at de fikk ekstra oppfølging av en toppspillerutvikler og ved at de
hadde prioritet i hospitering med A-laget. Treningsgruppa skulle også ha 4-5 spillere som
hadde spisskompetanse på mentalitet. Det var særs holdningssterke spillere. Til slutt ønsker
man å ha rundt 5-6 spillere med rå spisskompetanse, ofte av fysisk karakter. Til sammen
skulle da gruppen besitte spillere med høyt nivå på ferdighet, fysikk, koordinative egenskaper
og mentalitet. Tanken bak dette var at spillerne fikk referanser av hverandre på høyt nivå
innenfor hver av delene. For eksempel kunne da spillere med høyt ferdighetsmessig nivå
tilegne seg toppidrettsmentalitet ved å være i samme treningsgruppe som spillere som var
gode på nettopp dette. På denne måten var tanken at alle spillerne i gruppen skulle ha en
misjon, selv de som man i utgangspunktet trodde ikke hadde tippeligapotensial. En av
intervjupersonene snakket mye om det å ”verne om kvaliteten i treningsgruppa”. Med det
mente han at spillerne som hadde lavt nivå, spesielt på mentalitet, ikke kunne være en del av
treningsgruppa over tid. Det ble stilt store krav til det å være en del av treningsgruppa i
Lyn/NTG.

4.4.2.

Forbedringsfaktorer

Intervjupersonene ble spurt om det var ting de i etterpåklokskapens lys ville gjort annerledes.
Sammen kom de opp med punktene under. De må ikke tolkes dit hen at alt annet ble gjort
riktig, men snarere er dette noe av det viktigste de mente kunne tatt prosjektet anda lengre. I
tillegg til disse punktene var det også en del andre viktige hendelser som bremset prosjektets
vekst. John Obi Mikel-saken, tsunamien og Lyns økonomiske utfordringer påvirket på ulike
måter Lyn/NTG prosjektet. Disse hendelsene vil ikke bli behandlet mer inngående i denne
oppgaven. I det følgende vil jeg ta for meg de punktene som intervjupersonene i fellesskap
mente kunne hevet prosjektet.

39

4.4.2.1

Treningsmengde.

Intervjupersonene var unisone på dette området;
”Vi kjørte noen for tøft. Spesielt de med mest eksplosiv muskulatur hadde for tøffe
treningsregimer. Tøff trening fører med seg mye godt, men jeg er i etterkant relativt
sikker på at noen av de mest eksplosive spillerne ville opplevd større fremgang med
redusert treningsmengde.
Store treningsmengder var noe intervjupersonene tidligere i oppgaven var inne på som en
suksessfaktor. Det er ikke vanskelig å være enig i at det kreves mye trening for å nå
toppfotballen. Likevel er intervjupersonene inne på et vesentlig poeng når de sier de ikke var
dyktige nok på å tilrettelegge treningsmengden og intensiteten for noen spillere. Trolig ble for
mange kjørt gjennom samme ”kverna”, og de mest eksplosive spillerne trengte lengre og mere
restitusjon. Sammen med mange kamper erkjenner intervjupersonene at det til tider ble trent
for mye og for hardt. I ettertid, med den kunnskapen de besitter i dag, ville de valgt å
individualisere treningsmengdene mer enn de gjorde.
4.4.2.2

Mer individuelt fokus.

Særlig en av intervjupersonene mente at de burde drevet mer ekstrem individuell trening. Det
individuelle fokuset var relativt høyt prioritert, men altså ikke tilstrekkelig ut fra dagens viten;
”Selv internasjonale toppklubber har en ukesyklus i dag hvor mandag til og med
onsdag er satt av til individuell trening. Først på torsdag starter man de kollektive
forberedelsene inn mot kamp i helga. På NTG hvor resultatfokuset var mye lavere enn
i toppklubber, burde vi vært råere med å skreddersy individuelle treningsopplegg. Vi
gjorde det, men burde gjort det mye mer”,
Ved å prioritere et individuelt fokus og treningsopplegg i et lagspill som fotball, sørger man
for å skreddersy et opplegg som er tilpasset spillerens individuelle behov. Særlig var det
intervjupersonenes mening at et individuelt treningsopplegg er viktig for optimal fysisk
utvikling og for å optimalisere forholdet mellom trening og restitusjon. Spillernes behov er
ulike, målene er ulike, kroppene og hodene er ulike. Da trengs det ulike tiltak og ukesykluser
til. Samtidig er fotball et lagspill og mye av treningen må være felles for å utvikle de
lagtaktiske områdene. Her er det som på mange andre felt innen fotballen; man kan ikke velge
enten eller, men forsøke å finne den riktige balansen.
40

4.4.2.3

For mange kamper

Ut fra den kunnskapen intervjupersonene har i dag mente særlig en at en del spillere spilte for
mange kamper. I perioder kunne spillere spille 2-3 kamper i uka. Dette medførte for lange
perioder med for liten fokus på treningsarbeidet, til tross for at en del kamper hadde
”øvingsfokus”. Kamper forberedes gjerne med en rolig kampforberedende økt og etterfølges
av restitusjonstrening. Da spiser de mange kampene opp treningsuka. I sum ga dette for
mange uker i året uten optimal ukesyklus, og utviklingen ble ikke optimal. Kampene er
relativt stor belastning på kroppen og medfører lang restitusjonstid. Da må man spørre seg om
kampen er viktig for laget og spilleren. Hvis svaret er nei på begge bør spilleren kanskje
heller prioritere trening.
4.4.2.4

For snevert skoltilbud.

Jeg har tidligere redegjort for de skolemessige kravene for å bli en del av Lyn/NTGprosjektet. Særlig en av intervjupersonene mente man gikk glipp av en del spennende
fotballspillere på grunn av at de ikke hadde de teoretiske evnene til å bli tatt inn. Det ble
under prosjektets levetid jobbet med å tilrettelegge et yrkesfaglig skoletilbud under NTG`s
paraply, men dette lyktes man ikke med. Hadde dette gått i orden mente intervjupersonen at
man ville produsert flere tippeligaspillere ved at flere spennende talenter hadde blitt tatt inn.
En del av de som ikke mestret skolebiten av NTG ville også hatt bedre utbytte av et
yrkesfaglig tilbud.
4.4.2.5

Økonomi

Mot slutten av prosjektets levetid opplevde man ifølge en av intervjupersonene at man tapte
kampen om de største talentene. De valgte andre klubber og skoletilbud. Dette skyldtes flere
ting, blant annet det at mange klubber etter hvert utarbeidet gode sportslige og skolefaglige
tilbud. En annen viktig årsak var ifølge intervjupersonen at man ikke kunne hamle opp med
andre klubber rent økonomisk. De største talentene var ikke lengre ”gratis”. Andre klubber
tilbød spillere mere lukrative økonomiske avtaler enn det Lyn kunne gjøre. Lyns økonomiske
utfordringer var velkjente, og flere av de største talentene valgte bort Lyn. Trolig ikke bare på
grunn av økonomiske årsaker, men det var muligens en medvirkende årsak. Hadde man
kunnet rekruttert flere av de største talentene ville man trolig kunne ”produsert” enda flere
tippeligaspillere. Rekruttering er en viktig del av spillerutvikling.

41

5.

OPPSUMMERING

5.1

”Svar” på hovedproblemstillingen

Hva kjennetegner et fotballtalent? Det var mitt utgangspunkt og hovedproblemstillingen for
denne oppgaven. Gjennom mitt arbeid har jeg forsøkt å besvare problemstillingen. Først og
fremst er det min oppfatning at et fotballtalent ikke kan defineres på èn bestemt måte. Dette er
for meg et viktig funn! Det er få entydige faktorer som på en presis måte kan fortelle meg at
en spiller kommer til å lykkes. Det er vanskelig å beskrive et talent ut fra et øyeblikksbilde.
Til det er prosessen fram til talentene når toppfotballen for avgjørende. Min oppfatning er at
talentets størrelse bestemmes av totaliteten av ferdigheter, personlighet og egenskaper
innenfor områdene fotballferdighet, fysikk og mentalitet. For å komplisere dette ytterligere så
vil spillerens evne til utvikling og læring innenfor de nevnte områdene være avgjørende for
talentets størrelse, slik jeg ser det. Skal man nå toppfotballen må man totalt sett ha en relativt
”høy score” innenfor fotballferdighet, fysikk og mentalitet. ”Enkeltskårene” kan variere fra
talent til talent. Hvis min oppfattelse stemmer vil det si at man kan skille mellom ”ulike typer
talenter”, hvor de ulike talentene har sin spisskompetanse innenfor ulike områder. På samme
måte kan de ulike talentene ha noen ”svakere sider”. Ekstrem spisskompetanse kan dekke
over eventuelle svakere sider ved talentet. Til tross for dette overordnede synet på
fotballtalenter, er jeg likevel overbevist om at et talent ikke kan skåre veldig lavt på noen av
de overordnede områdene jeg har nevnt ovenfor. Når det gjelder ferdighet, fysikk og
mentalitet så hadde de største talentene i Lyn/NTG- prosjektet gjennomgående relativt høy
score. Alle lå på øvre del av skalaen totalt sett, i norsk målestokk.
5.1.1 Kjennetegn ved NTG-talentene
Til tross for denne åpne inngangen til talentenes kjennetegn, så har jeg i resultatkapittelet
beskrevet noen felles trekk ved Lyn/NTG- talentene. I punktene som blir beskrevet er det ofte
ikke snakk om at en spiller har en egenskap eller ikke. Det er mer snakk om i hvilken grad
egenskapen preger spilleren.
Ferdighetsmessig hadde Lyn/NTG- talentene følgende fellestrekk;
De hadde en god og bred koordinativ grunnbase (øye-fot koordinasjon, balanse, rytme
og krafttilpasning). Dette ga seg utslag i god ballbehandling, god teknikk. De
behersket mange tekniske løsninger knyttet til korte- og lange pasninger, avslutninger
og med- og mottak. Intervjupersonene mente at også de spillerne som ikke nådde opp
til toppfotballen ofte hadde en god koordinativ grunnbase. På bakgrunn av dette kan
42

man trekke konklusjonen om at god ballbehandling er en forutsetning for å kunne
betraktes som et stort talent, men ikke en faktor som skiller de største talentene fra de
nest største. Mange av de spillerne som ikke nådd opp i Lyn- systemet hadde også god
ballbehandling. Som vi skal se nedenfor er det andre sider av fotballferdigheten som
trolig bestemmer talentets størrelse i større grad. Det er viktig å merke seg at dette
”gode” nivået innenfor koordinative egenskaper og teknikk er sett i norsk
sammenheng, ikke internasjonalt.
Det viktigste skillet mellom de største talentene og de nest største ferdighetsmessig
var at de største talentene var dyktigere på den kognitive delen av ferdigheten. De var
ikke nødvendigvis dyktigst på denne biten av ferdigheten i utgangspunktet, men de
viste større evne til utvikling på området, evne til å lære seg å ta gode valg med
ballen. De var dyktigere til å innhente informasjon om spillsituasjonen, vurdere ulike
løsninger og foreta hensiktsmessige valg i forhold til spillsituasjonen. Ifølge
intervjupersonene var denne delen av ferdigheten en av de mest diskriminerende
faktorene for om en spiller tok steget til toppfotballen eller ikke. Relativt store
mangler i spillforståelsen gjorde ofte at spillerne ikke nådde opp i Lyn- systemet.
Fysisk hadde Lyn/NTG- talentene følgende fellestrekk;
De største talentene hadde generelt sett et godt fysisk nivå. De scoret relativt høyt
både på hurtighet, styrke/spenst og utholdenhet. Totalt sett hadde de høyere nivå enn
de nest største talentene. De viste også større evne til å utvikle sine fysiske
egenskaper enn de nest beste. De scoret ikke alltid best på enkelttestene innenfor det
fysiske spektret, men de hadde få ”hull” i sin fysikk. De største Lyn/NTG- talentene
var relativt raske, sterke og utholdende og de viste god evne til å videreutvikle disse
egenskapene. De som skåret lavt på en av de nevnte egenskapene ovenfor nådde
sjelden opp til toppfotballen i Lyn- systemet. God fotballferdighet og mentalitet var
sjelden tilstrekkelig for å nå toppfotballen dersom det var for store fysiske mangler.
Hurtighet var en spesielt diskriminerende faktor.
Mentalt hadde Lyn/NTG- talentene følgende fellestrekk;
De største talentene er utviklingsorienterte. De er opptatt av å utvikle sin
fotballferdighet, fysikk og mentalitet over tid. De setter seg mål for sin utvikling og

43

de tar konsekvensene av målene sine i form av fornuftige tiltak. De viser forståelse
for å sette tilside umiddelbar suksess for å oppnå langsiktig gevinst.
De håndterer med- og motgang bedre enn de som ikke når opp. Spesielt lar de seg
ikke rive med av all utenomsportslig ”støy” som suksess kan gi. De klarer å holde
fokus på utviklingsarbeidet selv når det kan være behagelig å nyte suksessen. Også i
motgangsperioder har de i større grad enn de mindre talentene evne til å holde fokus
på sitt eget arbeid kontra det å lete etter syndebukker i systemene rundt seg.
De tar ansvar for egen utvikling. I det ligger det at de ser seg selv som sin viktigste
utviklingsansvarlige, den jobben de gjør vil påvirke deres utvikling mer enn noe
annet. I tillegg søker de kunnskap, hjelp og støtte i trenerapparatet rundt seg. De
venter ikke bare på feedback fra trenerne, men de oppsøker tilbakemeldinger og
tiltak og er selvevaluerende. De er mer selvgående enn de mindre talentene.
De største talentene er positivt forpliktet. De ”ofrer” mye (fritid, ferier osv) i sin
satsing på å nå sine mål, men det føles ikke som noe offer. Fotballen og sin egen
utvikling er så viktig for dem at ”alt” annet kommer i andre rekke. De er
lidenskapelig opptatt av fotball og sin egen utvikling.
De største talentene har stor daglig gjennomføringskraft. De er til stede i hver enkelt
økt, forsøker alltid å bli bedre. De har målsettinger for økten og har kvalitet i økten
ut fra øktens mål. De evner å tåle ”slitet” som en del økter medfører.
Generelt kan man på bakgrunn av funnene i denne oppgaven si at en spillers mentalitet er det
som i størst grad skiller et stort talent fra et mindre. De største talentene har utviklet, eller
viser evne til å utvikle, en mentalitet for toppidrett og utvikling i større grad enn mindre
talenter. Mentalitet er et stort felt, men jeg har her presentert det intervjupersonene mener er
noen av de viktigste innenfor mentalitet knyttet til fotball. Kort oppsummert kan man ifølge
intervjupersonene si at det finnes mange unge fotballspillere i Norge i dag som har
tilstrekkelig ferdighet og fysikk til å nå norsk toppfotball. Grunnen til at ikke flere har tatt
steget opp er ifølge intervjupersonene at de mentale forutsetningene ikke er tilstrekkelig
utviklet. Du skal ha ekstreme ferdigheter innenfor fotballferdighet og fysikk for å nå
toppfotballen dersom du ikke har den riktige mentaliteten. Samtidig er det viktig å påpeke at
det også finnes flere unge fotballspillere som har en godt utviklet mentalitet for toppfotball,
men som har for store mangler innenfor fotballferdighet og fysikk (spesielt hurtighet) til at de
når toppfotballen.

44

5.2

Hva kjennetegnet spillerutviklingen i Lyn/NTG- systemet?

Suksessfaktorer:
Heltidsansatte spillerutviklere
Stor treningsmengde
Mange fellesøkter
Internasjonale referanser.
Klubbpolitisk forankring
Rekruttering
Gruppesammensetning
Forbedringsfaktorer:
Treningsmengde
Mer individrettet trening
For mange kamper
Snevert skoletilbud
Økonomi

45

6.

DISKUSJON

Jeg har gitt en beskrivelse av hvordan en norsk toppklubb har drevet sin talentutvikling og de
erfaringene man har gjort seg. Det er viktig for meg å presisere at mine funn gjelder for
talentene i Lyn/NTG- prosjektet. Strengt metodisk sett har ikke disse funnene stor relevans
utenfor det miljøet dataene er hentet fra. Jeg mener likevel at de funnene jeg har presentert
kan gi noen føringer til norsk talent- og spillerutvikling. Når jeg nå er i avslutningen på denne
oppgaven sitter jeg igjen med noe ”svar”, men også mange nye spørsmål. Spørsmålene har
dukket opp i ulike faser av arbeidet med denne oppgaven. Spørsmålene ønsker jeg nå å drøfte,
så kan du som leser tenke gjennom dine synspunkter i tilknytning til de ulike spørsmålene.
6.1

Hvordan kan vi avsløre talent?

Det første jeg tenker er at dette er et vanskelig arbeid. Man forsøker å predikere og forutsi
hvordan en spiller vil se ut 3-4 år frem i tid. Det er få entydige faktorer som kan fortelle oss
om hvem som tilslutt blir toppspiller. Det eneste man med sikkerhet kan si er at det nivået en
15-16- åring har ikke er tilstrekkelig til å bli en bidragsyter på toppnivå. Han må utvikle sitt
nåværende nivå for å bli en toppspiller. Da må man med andre ord se etter utgangsnivået
spilleren har og hvilke forutsetninger vedkommende har for å utvikle seg til ønsket nivå. Mitt
inntrykk ar at vi har hatt en tendens til å legge stor vekt på det nivået spilleren har her og nå,
og ikke vektlegge de faktorene som er avgjørende for å utvikle dagens nivå til toppnivå. Disse
mentale faktorene, som er avgjørende for å nå toppfotballen, er også ofte mer usynlig og
udefinerbare enn de egenskapene og ferdighetene som vi ser på banen når vi plukker ut
”talentene”. Jeg mener at vi må legge stor vekt på ferdighetsnivået til unge spillere når vi skal
”velge” ut talent, men viktigere er det å se dette i forhold til spillerens evner til å foredle
talentet sitt til toppnivå. Dette medfører at vi må bruke mer tid enn hva mange har gjort for å
avdekke spillerens mentalitet og læreevne. En annen viktig konsekvens av at talent er
vanskelig å avdekke, er at vi må holde døren åpen for mange lengre enn mange fotballmiljøer
kanskje gjør i dag. Noe av mentaliteten henger sammen med personligheten og vil vanskelig
påvirkes, men kanskje kan mange endre sider ved sin mentalitet ved modning og endringer i
treningsmiljøene. Det er viktig at vi ikke avskriver spillere i affekt, men at vi legger til grunn
prosessen spilleren har vært gjennom før vi begynner å dra slutninger. Skal vi gi mange en
reel sjanse til å nå toppfotballen, er vi avhengig av mange dyktige spillerutviklingsmiljøer
som kan drive med god spillerutvikling for sine spillere. Dette ekskluderer etter min mening
ikke at toppklubbene forblir viktige ”spillerutviklingssentra”. Disse har referanser på
toppfotball og gjerne internasjonale referanser på toppnivå for senior og aldersbestemt forball.
46

Mitt inntrykk de senere år er at mange toppklubber har forstått viktigheten av å drive
spillerutvikling med en bred inngang slik at flest mulig får muligheten til å utvikle seg i gode
miljøer.
6.2

Hvordan drive ferdighetslæring?

Lyn/NTG- talentenes ferdighet ble kjennetegnet av en god koordinativ grunnbase i bunn, som
ga seg utslag i god ballbehandling i norsk målestokk. ”Teknikktrening” har vært prioritert i
mange norske utviklingsmiljøer de seneste årene og det har gitt oss en generasjon spillere med
bedre ballbehandling enn tidligere. Det er for meg innlysende at vi fortsatt må ha vekt på å
utvikle spillere med god ballbehandling. En god koordinativ grunnbase i bunn vil gi gode
forutsetninger for en bred, fleksibel og stabil ballbehandling. Jeg skal i denne oppgaven ikke
gå inn på øvelsesutvalg for å utvikle gode ballbehandlere. Jeg nøyer meg med å si at dette kan
gjøres i ulike isolerte øvelser og spillsekvenser.
Det som likevel var den største forskjellen på de største talentene og de som ikke nådde
toppfotballen i Lyn- systemet var den kognitive delen av ferdigheten. Evnen til å ta gode valg
med ballen skilte de beste fra de nest beste talentene. Bak det å ta gode valg ligger evnen til å
innhente informasjon og bearbeide den i forhold til spillsituasjonen. Dersom dette funnet
stemmer, dersom valgdimensjonen er såpass avgjørende for om talenter når opp til
toppfotballen, må dette prioriteres høyt i ferdighetstreningen. Jeg ønsker å nevne tre forhold
som jeg mener er sentrale for å påvirke unge spilleres evne til å ta gode valg. For det første
må slik trening forgå i realistiske spillsituasjoner hvor funksjonaliteten er høy. Når dette er
sagt er det min oppfatning at det er fullt mulig å øve på for eksempel innhenting av
informasjon i ulike øvelser på lavt funksjonalitetsnivå. Men dette er bare i en innlæringsfase,
hvor spilleren jobber med å bli bevisst på å søke etter informasjon. Skal spilleren bli dyktig på
persepsjon og informasjonsinnhenting må også dette øves i spill, tror jeg. I all hovedsak bør
både informasjonsinnhenting, bearbeiding og selve valget øves i spillsituasjoner. Gode valg er
gode i forhold til en bestemt spillsituasjon, og spilleren må øve på å ta gode valg i mange
spillsituasjoner hvor tid- og romdimensjonen er funksjonell. Det er også sentralt at spilleren
opplever reelle valg i spillsituasjonen, og da er jeg over på det andre viktige forholdet ved
oppøving av valgdimensjonen; graden av struktur i angrepsspillet er avgjørende for å utvikle
spillere som er dyktige på valg. For sterk overordnet styring og struktur vil virke hemmende
på utviklingen av den kognitive delen av ferdigheten. Dersom et lag har stramme,
forhåndsbestemte løsninger på de fleste fasene i angrepsspillet, vil enkeltspilleren i realiteten

47

ha få aksepterte løsninger å velge mellom. På den annen side vil ingen struktur av
angrepsspillet ikke gi enkeltspilleren noen knagger å vurdere den gode løsningen opp mot, og
de mulige løsningene vil bli for mange. Den optimale utviklingsorienterte spillestilen har etter
min mening rammer for spillet, men åpner for bruk av enkeltspillerens kreativitet og gir rom
for spilleren til å vurdere den mest hensiktsmessige løsningen. Denne spillestilen er optimal i
denne sammenheng fordi den utfordrer enkeltspillerens evne til å ta gode valg, basert på en
vurdering av spillsituasjonen. Denne spillestilen er ikke nødvendigvis den mest effektive eller
den mest optimale for å oppnå resultater på kort sikt. Men et utviklingsorientert miljø, som
unge spillere bør være en del av, bør tørre å sette tilside umiddelbare resultater til fordel for
utvikling av god fotballferdighet.
Det tredje forholdet som jeg mener er avgjørende for å utvikle spillere som er dyktige på valg,
knytter seg til trenerens coaching-stil. Slik jeg ser det er det viktig at spillerne behandles som
aktører og ikke brikker i spillet. Brikker er noe passivt som man flytter rundt, noe man
bestemmer hvor skal stå og gir begrenset mulighet til å påvirke løsningen. Aktører derimot er
aktive i prosessen, de blir utfordret til å bearbeide situasjonene, ta valg basert på hvordan de
opplever situasjonen. Jeg mener at hvordan treneren forholder seg til spillerne i
spillsituasjoner bestemmer om spillerne er brikker eller aktører. Ved å behandle spillerne som
brikker vil man kanskje oppleve at de handler riktig ut fra trenerens bilde. Umiddelbart vil
man kanskje oppleve en rask progresjon i det kollektive spillet. Spillerne opplever derimot i
mindre grad enn aktørene å vurdere spillsituasjonene, de får bare beskjed om den riktige
løsningen. Behandler man spillerne som aktører stiller man langt flere spørsmål enn man
kommer med svar. Det kan godt hende at man kommer fram til den løsningen treneren mener
er riktig, men den store forskjellen er at spillerne blir utfordret på hvorfor dette er den mest
hensiktsmessige løsningen. Spillerne må vurdere. Spillerne får velge. Da vil de oftere enn
”brikkene” velge feil i startfasen, men også ved å velge feil vil man kunne lære på sikt. Mens
”brikkene” får servert løsningen uten å utfordres på å innhente informasjon, uten å bearbeide
informasjonen så ”tvinges” aktørene til å foreta valg basert på hvordan de opplever
situasjonen. Som trener mener jeg at dersom målet er å utvikle spillere som er dyktige på valg
må man la spillerne gruble, stille spørsmål, la spillerne få prøve og feile og være tålmodig i
forhold til å presentere den riktige løsningen. På sikt mener jeg dette skaper tenkende spillere
med forutsetninger på å foreta hensiktsmessige valg. Dette fordi de har fått øving i hele ”valgkjeden” og ikke bare har blitt presentert den ”riktige” løsningen.

48

6.3

Når er det gunstig å bli tatt opp på A-laget?

Med ”A-laget” tenker jeg på A-laget til klubber i tippeligaen eller adeccoligaen. Alle de
største talentene i Lyn har på ett eller annet tidspunkt blitt tatt opp fra juniorlaget til A-laget.
Dette medfører at de følger A-lagets treningssyklus og tilpasser seg rammene der. Det er
mange faktorer som bestemmer tidspunktet for opptak til A-laget. Spillerens prestasjoner er
ofte det som veier tyngst. Men også posisjon på banen, status i A-troppen for øvrig og alder er
viktige faktorer. I min tid i Lyn opplevde jeg at spillere ble tatt opp for tidlig etter min
mening. Noen spillere gikk fra å være prioritert mest i juniorgruppa til å bli prioritert minst på
A-laget i spillsekvenser. Dette medførte at man til tider spilte i posisjoner hvor man ikke
”hørte hjemme”, at man fikk lite oppmerksomhet fra A-treneren, at treninger med A-laget ble
prioritert foran kamper med juniorlaget. Dette trenger ikke bety mye på kort sikt, men jeg
opplevde at spillere som hadde denne situasjonen over tid stagnerte i sin utvikling. På
juniorlaget var det lettere å skreddersy en optimal treningsuke for vedkommende, rett og slett
fordi på juniorlaget hadde utvikling forrang foran umiddelbare resultater. På et A-lag vil man
i store deler av året ha et sterkt fokus på det å prestere i neste kamp, det langsiktige
perspektivet får ikke like stor oppmerksomhet. Det er min oppfatning at for mange kan det
være gunstig å hospitere med A-laget fremfor å bli permanent medlem. Dette gjelder særlig
for de yngste talentene som ofte ut fra et øyeblikksbilde er de som presterer svakest i Agruppa. For dem vil det å få noen økter i uka med A-laget gi dem viktig erfaring i forhold til
tempo og krav i spillet. Så kan de resterende øktene i uka tilrettelegges i forhold til de behov
og utviklingsmål spilleren har. Muligheten for å lykkes med skole vil også øke med en slik
tilnærming. For de unge talentene som er nærmere spilletid er min oppfatning at det utvilsomt
er fordelaktig å være en permanent del av A-laget. Dette forutsetter at de selv i samarbeid med
spillerutvikler sørger for påfyll i forhold til utviklingsmål.
6.4

Er det problematisk å samle for mange talenter i samme klubb?

Mitt svar på dette er både ja og nei. Nei fordi mange gode spillere er med på å lage et
treningsmiljø som i seg selv skaper utvikling. Ved å spille og trene med gode spillere vil man
utfordres på tid og rom i spillsekvenser og dette er for meg svært sentralt i utvikling av god
fotballferdighet. Vi snakker ofte om at det er viktig å spille mot gode spillere for å få
referanser. Jeg mener at det også er svært viktig å trene og spille med gode spillere. Disse kan
i sum gi hverandre gode referanser på fotballferdighet, fysikk og mentalitet. Snudd på hodet
mener jeg at det er vanskelig å bli toppspiller dersom man er i et lite utviklende fotballmiljø.
På en annen side kan det i gitte sammenhenger bli for mange gode spillere i samme
49

treningsgruppe. Sett at man har to landslagsaktuelle aldersbestemte spillere i samme posisjon
vil disse kunne ”stenge for hverandre”. For disse spillerne vil blant annet det å trene med Alaget være et viktig ledd i deres utvikling. Som klubb kan man ikke alltid tilby dette til alle
juniorspillere på grunn av spillerlogistikken på A-laget. Da kan spilleren ha godt av å være i
en annen klubb hvor nettopp dette tilbudet kan opprettholdes på grunn av at de ikke har noen
andre ”prioriterte” i samme posisjon. Det sentrale spørsmålet man som klubb må stille seg når
man ”henter” en ung spiller er om man kan tilby denne spilleren en bedre utviklingsarena enn
hva han i utgangspunktet har. Og da må alle forhold tas med i betraktning. Er svaret på dette
spørsmålet nei bør man av hensyn til spillerens utvikling ikke ta inn denne spilleren i klubben.
6.5

Hva med de som ikke når toppfotballen på første forsøk?

I Lyn- systemet kom spillerne oftest inn i NTG- prosjektet det året de startet på videregående.
Da hadde de 3 år på å ta steget fra juniorgruppa og opp til A-laget. De fleste endte opp med at
de ikke ble tilbudt plass i A-stallen. Det er jo ingen overraskelse, tvert imot er det i
toppidrettens natur ikke plass til alle på øverste nivå. Det at de ikke ble tatt opp i løpet av de
tre juniorårene er likevel ikke ensbetydende med at de ikke er talentfulle nok for toppfotball!
Det er mange forhold som avgjør et eventuelt opptak til A-laget. For noen var det en
kombinasjon av tilfeldigheter, prestasjonsnivå og spillerlogistikken på A-laget som gjorde at
de ikke ble tatt opp. I min tid på NTG hadde vi flere spillere som ikke ble tilbudt A-kontrakt,
men som jeg likevel mente hadde tippeligapotensiale på sikt. De trengte bare mer tid. Et av de
viktigste kjennetegnene ved disse spillerne var slik jeg så det at de hadde en mentalitet som
gjorde læringspotensialet stort. Med nok og riktig trening, og kanskje spill i første- eller
andredivisjon noen år, så kan disse spillerne kvalifisere seg for spill på øverste nivå etter
hvert. Dette var lederne og spillerutviklerne i Lyn/NTG- systemet opptatt av å formidle til
spillerne. Likevel så man at for mange av de spillerne var det en voldsom nedtur å ikke bli tatt
opp i A-troppen, og flere ”trappet” ned sin satsing allerede som siste års junior. Jeg tror det er
svært viktig å formidle at det å utvikle seg til øverste nivå tar tid, og at den vanligste veien
ikke er å gå rett fra juniorfotball til tippeligaspill, men via spill i lavere divisjoner. Da vil ofte
rammebetingelsene være annerledes enn de ”profesjonelle” utviklingsmiljøene de fleste
junioravdelingene i tippeligaklubber tilbyr. Nettopp derfor er det å utvikle selvstendige,
ansvarsbevisste spillere med kunnskap om hvordan drive sin egen utvikling svært viktig. Slik
jeg ser det kan det være en fare ved at de ”beste” utviklingsmiljøene i toppklubbene skjemmer
bort sine spillere med profesjonelle rammer, skreddersydde opplegg og ekstrem oppfølging.
Dette er i utgangspunktet bra, men vi må ikke glemme at spillerne må gjøre seg fortjent til tett
50

oppfølging. Dersom alt blir lagt i hendene på spillerne kan det hemme spillernes
selvstendighet og evne til selv å være pådriveren i sin egen utvikling. Da vil de streve den
dagen de ikke er en del av det ”skreddersydde” opplegget, de profesjonelle rammene og den
tette oppfølgingen. Det viktigste i en spillers utvikling vil slik jeg ser det alltid være spilleren
selv og det arbeidet de legger ned, ikke trenerne eller rammene. Ved å utvikle slike spillere vil
de være bedre rustet til å takle en hverdag etter systemer som Lyn/NTG. Kanskje er dette en
av de største fordelene til utviklingsmiljøer i breddeklubbene; at de på en naturlig måte ikke
skjemmer bort sine spillere, men utvikler spillere som yter og bidrar mer enn de mottar og får.
6.6

Tar unge spillere konsekvensen av sine høye målsetninger?

Noe av det første vi spurte nye spillere om når de ankom Lyn/NTG var hvilke ambisjoner,
mål og drømmer de hadde for sin fotballsatsing. Omtrent samtlige svarte at de hadde
ambisjoner og målsettinger om spill i tippeliga eller andre toppligaer utenlands. Et
gjennomgående trekk var at de ofte ikke hadde tiltak som var i samsvar med målsetningene.
De hadde ikke tatt konsekvensen av de høye målsetningene de hadde. Jeg tror at det er viktig
at spillerne har drømmer. Har man ikke det kan det være begrensende for hvor langt man kan
nå. Likevel er det sentralt at drømmene blir til konkrete målsetninger. Skal ambisjonene og
drømmene oppfylles må mange målsetninger nås på veien. Det å sette seg mål er ingen kunst,
men det er vanskeligere å sette opp hensiktsmessige tiltak for å nå målene. Enda verre er det å
ha kraft til å gjennomføre tiltakene med kvalitet over tid. Her er det mange spillere som
”svikter”. De vil oppnå mye men har ikke evnen til å stå i arbeidet over tid for å nå sine høye
mål. Når høye mål skal nås må fotballen gå fra å være lek og moro til også å få et innslag av
arbeid. Her tror jeg mange stagnerer i sin utvikling. Ikke alle takler det at fotball går fra lek og
moro til ”arbeid”. Skal man nå toppfotballen vil man måtte jobbe for videre utvikling. Jeg har
ingen tro på at bare det lystbetonte treningsarbeidet er tilstrekkelig for å nå toppidretten.
Kanskje er dette en del av en generell samfunnsutvikling. Vi er vant til å få og motta mye uten
å selv legge så mye innsats i det. En svært viktig jobb vi spillerutviklere har er, sammen med
spilleren, å lage en sammenheng mellom mål og tiltak. Målene må få en konsekvens. Dersom
konsekvensen av målet ikke er gjennomførbart for spilleren, må vi synliggjøre at målet må
nedjusteres. Vi må ikke blendes av spillere som vil mye på papiret, men heller la oss
imponere av de som har gjennomføringskraft i det daglige treningsarbeidet.

51

Referanseliste
Bergo, A., Johansen, P.A., Larsen, Ø., Morisbak, A. Ferdighetsutvikling i fotball –
handlingsvalg og handling. Akilles, 2002.
Eggen, Å., Engevik, P. Hvordan tilrettelegger West Ham og Vålerenga for identifisering,
selektering og utvikling av talenter? Høgskolen i Molde, 2010
Enoksen, E. Utviklingsprosessen fra talent til eliteutøver – en longitudinell og retrospektiv
undersøkelse av en utvalgt gruppe talentfulle fridrettsutøvere. Dr.Scient avhandling, Norges
Idrettshøgskole, Oslo, 2002.
Gangdal, J. Kjetil Andre Aamodt. Den neste er den beste. Aschehoug, 2006.
Holme, I.M & Solvang, B.K. (1993): Metodevalg og metodebruk (2.utg) Oslo, TANO.
Johansen, J.I. Forelesning ved Norges Toppidrettsgymnas. 2006.
Johansen, V. (2002): ”Vi er Vål’enga”. Hovedfagsoppgave i idrettssosiologi. NIH.
Kvale, S (1997): Det kvalitative forskningsintervju. Oslo, Ad Notam Gyldendal AS.
Moberg, Jaran. Talent i fotball - en studie blant gutter 10 – 14 år i AkerAkademiet og
kretslag. Bacheloroppgave, Høgskolen i Molde, 2010.
Naustan, R. Tenåring i tippeligaen: en kvalitativ undersøkelse av fotballspillere som har
markert seg i Tippeligaen i svært ung alder. Masteroppgave, Norge Idrettshøgskole, 2008.
Olafsen, E. Hva kjennetegner de beste fotballspillerne i verden? Foredrag ved Norges
Idrettshøgskole, 06.05.2009.
Reilly,T., Williams, A.M., Neville, A., Franks, A. A multidisciplinary approach to talent
identification. Journal of sports science, 18. 2000.
Repstad, P. (1993): Kvalitative metoder i samfunnsfag (2.utg.). Oslo, Universitetsforlaget.
Sæther, SA. Fotball og talent. En studie av norske eliteserietrenere sin forståelse av talent i
fotball. Hovedfagsoppgave, NTNU, 2004.
52

Williams, A.M., Franks, A. Talent identification in soccer. Sports exercise and injury 4.
1998.

Internettreferanser:
www.ntg.no

53

Vedlegg 1 – Intervjuguiden
Alle temaer og spørsmål knyttes til spillere i junioralder (15-19 år).

Tema 1: Talent i fotball.
Spørsmål 1: Hva er et talent i fotball?
Spørsmål 2: Hva kjennetegner
a) ferdighetene til et talent i junioralder?
b) egenskapene/personligheten til et talent i junioralder?
Spørsmål 3: Hvilke kriterier lå til grunn for spillere som ble hentet inn i Lyn/NTG systemet?
Spørsmål 4: Kan du si noe om viktige egenskaper for å videreutvikle talentet sitt?
Spørsmål 5: Det å få stemplet ”talent”: hva gjør det med a)spilleren, b) trenerne/systemet
rundt spilleren? (selvoppfyllende profetier).
Spørsmål 6: Finnes det ulike typer ”talent”? (Simonsen og Berget). Hva er eventuelle likheter
og forskjeller?
Stikkord: ferdigheter, egenskaper, personlighet.

Tema 2: Spillere som ”lykkes”.
Spørsmål 1: Hva kjennetegner de som lyktes i Lyn/NTG systemet?
Spørsmål 2: Hva kjennetegner det største talentet du har jobbet med?
Spørsmål 3: Kan det tenkes at spillere som ”lyktes” i Lyn ville ”mislyktes” i andre
klubber/systemer?
Stikkord: egenskaper, personlighet, ferdigheter

Tema 3: Spillere som ”mislykkes”.
Spørsmål 1: Hva kjennetegner de som mislyktes i Lyn/NTG systemet?
Spørsmål 2: Noen av de største ”motoriske” talentene nådde ikke opp i Lyn/NTG systemet.
Hvorfor?
Spørsmål 3: Er det noen faktorer som i dine øyne ekskluderer spillere fra å nå toppfotballen?

54

Spørsmål 4: Kan det tenkes at spillere som har ”lyktes” i andre klubber/systemer ville
”mislyktes” Lyn?
Spørsmål 5: Kan man, og eventuelt når kan man, ”avskrive” spillere fra å nå opp til
toppfotballen?

Tema 4: Spillerutviklingssystemet Lyn/NTG.
Spørsmål 1: Var det noen suksesskriterier i systemet?
Spørsmål 2: Var det noen begrensende faktorer i systemet?
Spørsmål 3: Når du ser tilbake: er det noe du ville gjort annerledes i dag for å løfte prosjektet?
Spørsmål 4: Hva tror du kjennetegner gode spillerutviklingsmiljøer/klubber?
Spørsmål 5: Hvordan preger en klubbs hovedtrener spillerutviklingen i en tippeligaklubb?
Spørsmål 5: Hvor viktig var spillergruppa for de individene som nådde opp? Hvordan bør
man vektlegge et individuelt fokus kontra gruppefokus for at flest mulig skal ta ut sitt
potensial? Hvordan ble dette praktisert i Lyn?
Spørsmål 6: Hvis jeg definerer 3 viktige faser i Lyn/NTG systemet:
a) Inntak/rekruttering/talentidentifikasjon
b) Junior-tiden med NTG-gruppa
c) Opptak til A-lag
Hvor var man dyktigst i Lyn? Hvor er man dyktigst i Norge generelt? Hvor var det mest å
hente i Lyn spesielt og Norge generelt?
Stikkord: Rammer, organisering, treningsinnhold, treningsmengde, talentidentifisering.

55

